The Project Gutenberg EBook of Storia dei musulmani di Sicilia, vol. III,
parte I, by Michele Amari

This eBook is for the use of anyone anywhere in the United States and
most other parts of the world at no cost and with almost no restrictions
whatsoever.  You may copy it, give it away or re-use it under the terms
of the Project Gutenberg License included with this eBook or online at
www.gutenberg.org.  If you are not located in the United States, you'll
have to check the laws of the country where you are located before using
this ebook.



Title: Storia dei musulmani di Sicilia, vol. III, parte I

Author: Michele Amari

Release Date: November 26, 2019 [EBook #60788]

Language: Italian

Character set encoding: UTF-8

*** START OF THIS PROJECT GUTENBERG EBOOK STORIA DEI MUSULMANI DI ***




Produced by Barbara Magni and the Online Distributed
Proofreading Team at http://www.pgdp.net (This transcription
was produced from images generously made available by
Bayerische Staatsbibliothek / Bavarian State Library.)






                                 STORIA
                                  DEI
                               MUSULMANI
                               DI SICILIA


                                SCRITTA

                           DA MICHELE AMARI.


                              VOLUME TERZO
                              Parte Prima.



                                FIRENZE.
                         SUCCESSORI LE MONNIER.
                                 1868.




                         Proprietà letteraria.




AVVERTENZA.


Facendomi a pubblicare questo mio IIIº volume dieci anni dopo il IIº
e non presentandolo pur compiuto, debbo scolparmi di un ritardo che
parrebbe tanto meno perdonabile, quanto egli è noto che da lungo tempo
aveva io, in Parigi, raccolti i materiali tutti e abbozzata l’opera da
un capo all’altro. In fatti, uscito il Iº volume nel 1854, lo segui il
IIº nel 1858; e nello stesso anno erano già composte in caratteri da
stampa 54 pagine del presente volume. Ma ritornato in Italia per causa
de’ grandi avvenimenti del 1859, io non mi chiusi in uno scrittoio.
Qualche ufficio pubblico esercitato, qualche altro lavoro dato alla
luce, mi distoglieano sì fattamente dalla Storia dei Musulmani di
Sicilia, che ho potuto appena, un po’ nel 1862 e un po’ dal 1865 in
qua, scrivere il rimanente del quinto libro; il quale termina con
l’assetto della dominazione normanna, e compone questa prima parte
del IIIº volume. La seconda parte, ossia il sesto libro, toccherà
le vicende dei Musulmani che mano mano si dileguarono dall’isola. Ho
cagione di sperare che cotesta parte finale del volume e dell’opera sia
presto compiuta; sì ch’io possa nel corso dell’anno vegnente dar opera
alla traduzione de’ testi arabici, che stampai a Lipsia il 1857; i
quali sono la fonte principale di queste istorie.

Nè sembri smentita la buona intenzione dal fatto che, dopo avere
differito per dieci anni, io non voglia or aspettare una diecina di
mesi per compiere il presente volume. Io ho richiesto l’editore di
pubblicarne la prima parte senza altro indugio, perchè in oggi i libri
invecchian presto: e già è uscito in Italia e oltremonti qualche lavoro
su periodi istorici confinanti da un lato o da un altro con quello
ch’io presi a trattare. Altri lavori so che si preparano. Ragion vuole
che le mie fatiche, quali che si fossero, non rimangano inutili ad
altrui; e che intanto ciascun s’abbia il merito delle idee proprie e
delle proprie ricerche.

Non ostante il gran tratto che è corso dalla stampa alla pubblicazione
de’ primi capitoli, io non dovrò che aggiugnere o mutar qualche parola
nel testo o nelle note, a pagg. 25, 36, 55, 90; come si vedrà in
un’_errata_ alla fin del volume. Pochissimi altri luoghi sono stati già
corretti rifacendo le pagine, 4, 5, 9, quando si pubblicò nella _Nuova
Antologia_ del maggio 1866 uno squarcio del primo capitolo, ed uno del
sesto.

  _Firenze, aprile 1868._

                                                            M. AMARI.




LIBRO QUINTO.




CAPITOLO I.


A un tempo con le cause che rodeano al di dentro lo stato musulmano in
Sicilia, operarono le cause esteriori ond’ebbe la pinta. Oltre quella
universale reazione dei Cristiani occidentali contro i settatori di
Maometto, s’accese all’entrar dell’undecimo secolo un genio di libertà
nelle popolazioni indigene e oltramontane mescolate da parecchi
secoli nel nostro territorio e fatte il nuovo popolo italiano. Il
qual movimento, come sempre accade, mutò aspetto secondo gli ostacoli
locali: dove fece vendetta di assalti forastieri; dove aspirò alla
emancipazione da reggimento straniero; dove portò ad opere ed ordini
e in ultimo a forme di repubblica; sovente partecipò dell’uno e
dell’altro, e più spesse furono le nimistadi scambievoli dei cittadini.
Ma dalle guerre civili ne allontana per ora l’argomento nostro, e
ne conduce alle due serie di fatti che prelusero al conquisto della
Sicilia: cioè la guerra di Pisa e Genova contro i Musulmani, e la
cacciata dei Bizantini dall’Italia meridionale.

I Pisani, fin dalla seconda metà del decimo secolo, compariscono nella
storia liberi in mare e sudditi in terra: qui reggeansi a nome del
marchese di Toscana e dell’imperatore germanico, sovrano feudale; lì il
commercio, necessariamente armato in mezzo ai Musulmani che solcavano
d’ogni parte il Mediterraneo, portò i cittadini ad autonomia, non che
non sospetta, gratissima ai signori della patria, i quali non avendo
forze navali, volentieri ne accattavano da loro. Certamente i privati
armatori si associarono; certamente deliberarono le imprese navali
e provvidero ai mezzi, nella stessa guisa che avean fatto quand’era
scopo principale il traffico; la preda si spartì come i guadagni; e la
compagnia, qual che ne fosse il nome e la forma in quei primi tempi,
diè nascimento al governo della repubblica. Aveano i Pisani combattuto
la fazione del novecensettanta contro i Musulmani di Sicilia[1] e
forse altre minori contro que’ d’Affrica e di Spagna, e avean già
patito le vicende di lor nuova industria del mille e quattro, quando
un’armata musulmana saccheggiò un quartiere della città.[2] Per farne
vendetta ed assicurare lor commercio, i Pisani metteano in mare il
navilio che sconfisse i Siciliani a Reggio; alla quale impresa molto
inopportunamente si è data sembianza di guerra religiosa, scrivendo
che il dotto monaco francese Gerberto, salito al trono pontificale col
nome di Silvestro secondo, bandì la crociata per liberare Gerusalemme,
e che i Pisani a tal invito corsero alle navi e tagliarono in pezzi i
primi Infedeli in cui s’imbattessero.[3] Il vero è che la potenza surta
allora nel Tirreno dovea venire alle prese coi Musulmani, come gli
antichi popoli che dettero nome a quel mare avean fatto coi Fenicii,
predecessori dei Musulmani in Sicilia, Affrica, Sardegna, Baleari
e Spagna. Uscì dai porti di Spagna il navilio che rinnovò del mille
undici l’assalto e il guasto sopra Pisa;[4] forse dagli stessi porti e
per le medesime genti che a capo di pochi anni occuparono la Sardegna,
infestaron Luni e soggiacquero alle forze unite di Pisa e Genova.

Mentre in Spagna tre usurpatori si contendeano il califato, e i
governatori si prendean le province, trovossi a regger Denia un
Abu-l-Geisc[5] Mogêhid-ibn-Abd-Allah, cristiano d’origine,[6] liberto
della casa del celebre Almansor, indi soprannominato Amiri:[7] uomo
intraprendente, valoroso, educato alle lettere e alle scienze coraniche
in Cordova e mecenate dei dotti.[8] Appo il quale rifuggitosi da
Cordova, con molta mano di partigiani, un Abu-Abd-Allah Mo’aiti,
giurista chiarissimo per sapere e antica nobiltà, chè discendea
di schiatta collaterale agli Omeiadi, Mogêhid, non osando per anco
aspirare al principato, volle mettere su quel regolo di sua fattura;
gli prestò giuramento e rese onori da califo, di giumadi secondo del
quattrocentocinque (dicembre 1014); ed a capo di cinque mesi, allestita
l’armata, andò con Mo’aiti ad occupar le isole Baleari. Non guari dopo,
rimandato il finto principe a Denia, Mogêhid con un migliaio di cavalli
e centoventi navi tra picciole e grandi, fece prora per la Sardegna.[9]

Ormai gli autori arabi chiariscon erroneo il moderno racconto della
dominazione musulmana in Sardegna e confermano i nostri antichi
ricordi, da’ quali si scorgea travagliata sì quell’isola con
depredazioni e guasti, ma non mai occupata innanzi il brevissimo regno
di Mogêhid. È verosimile, anzi direi certo, che i Sardi, abbandonati
dall’impero bizantino, dai re longobardi e dall’impero d’occidente,
fin dall’ottavo secolo si reggessero per loro giudici o re, chè
s’intitolavan l’uno e l’altro. Fiera gente, assecurata dalla povertà,
dal proprio valore e dai luoghi aspri e salvatici, scansò il giogo
dei Musulmani; i quali fatto fardello (710, 752, 813, 816, 817, 935)
dell’oro e argento, ma spaventati insieme dai frequenti naufragi e
dalla resistenza degli isolani nelle scorrerie minori, li lasciarono
tranquilli;[10] tenendoli uomini indomabili, avvezzi a star sempre con
le armi allato,[11] da buscarsi appo di loro più colpi che preda. Gli
annali musulmani ci narrano che dopo la strage fatta in Sardegna da
Abd-er-Rahmân-ibn-Habîb (752) gli abitatori si sottomessero a tributo;
onde per lungo tempo non furono molestati, anzi i Rûm ristorarono le
cose dell’isola.[12] Erronea parmi la fazione dei Musulmani di Spagna
a Cagliari nel mille ed uno, che si legge in un compendio di storia
pisana di tre secoli appresso.[13]

Sbarcato Mogêhid in Sardegna, ruppe gli isolani con molta strage, di
rebi’ primo del quattrocentosei (18 ag. a 16 settem. 1015); uccise
Maloto lor condottiero e fece grandissimo numero di prigioni, donne
e fanciulli.[14] L’armata, com’e’ sembra, si mostrò, prima o dopo, su
la costiera tra Genova e Pisa, approdando a Luni, cui saccheggiò forse
e si ritrasse; ma bastò a provocare i Pisani già possenti in mare, e
i Genovesi, i quali prosperando nel commercio dovean anco adoperarsi
a cacciare il vicin nemico. Par si collegassero le due repubbliche
nell’umile sembianza di compagnie di mercatanti, premurose d’ubbidire
ai comandi del papa e dell’imperatore; e il papa ch’era Benedetto
ottavo, partigiano favorito d’Arrigo secondo e vago di por mano nelle
cose temporali, par s’arrogasse di promulgare la guerra, e di negoziare
con Moghêid. Nondimeno l’importanza dell’impresa stava tutta nelle
forze, interesse e volontà dei Pisani e dei Genovesi; i quali andati
a trovare il navilio musulmano in Sardegna, riportarono una prima
vittoria nello stesso anno mille e quindici.[15] Mogêhid si sfogava
con atroci supplizii sopra i Cristiani di Sardegna,[16] innasprito
forse dalla resistenza che facessero i Sardi qua e là per l’isola;
e sapendo i grossi armamenti che s’apparecchiavano in Terraferma,
diede opera a fabbricare una fortezza.[17] Intanto i suoi, scontenti
del poco acquisto, sbigottiti dal clima malsano e dai travagli della
guerra, mormoravano:[18] tardava alla più parte di tornare in patria,
dove li chiamavano tutte le passioni della guerra civile. Talchè, di
maggio millesedici, venuta grand’oste di Pisani e Genovesi, Mogêhid si
deliberò a sgombrare.[19] Combattuto dagli Italiani mentre s’imbarcava,
in su l’entrar di giugno,[20] fu sconfitto, e atrocemente straziati i
suoi da una tempesta, che ruppe molte navi, altre spinse a terra, ove i
naufraghi erano spacciati dai Cristiani.[21] Campò Mogêhid a Denia con
le reliquie dell’armata, lasciando prigioni un fratello e il proprio
figliuolo Alì che gli succedette nel principato:[22] altri scrive il
figliuolo e una moglie.[23] Con sì lieve fatica i nostri riebbero la
Sardegna.[24]

E tosto voltarono le armi l’un contro l’altro: i Genovesi assalivano i
Pisani; i quali, avutone l’avvantaggio, li cacciarono dall’isola.[25]
Onde i mercatanti di Pisa cominciarono ad esercitare una clientela su
quei giudici, o regoli, bisognosi di lor danaro e di loro forze navali;
tennero fattorie; forse usurparono privilegi commerciali: nelle quali
brighe ebbero sempre a gareggiare coi mercatanti genovesi.[26] Nel
secolo ap- presso, quando le due città si reggeano a comune e Genova
adulta agguagliava la rivale, si contesero la Sardegna con le armi, con
le pratiche appo quei regoli ed a corte di Federigo Barbarossa,[27] e
poscia con falsare la storia, immaginandosi dai Pisani due concessioni
papali (1016 e 1049) e due novelli conquisti del mille diciannove
e mille quarantanove, sopra Mogêhid che alfine fosse caduto in lor
mani.[28] Da ricordi più genuini si ritrae che i Musulmani, dopo la
fuga di Mogêhid a Denia (1016), non assalirono mai più la Sardegna.[29]
Quei si tuffò tutto, scrive Ibn-el-Athîr, nelle guerre civili di
Spagna;[30] molestò la contea di Barcellona; fu costretto alla pace,
dicon anco a pagar tributo (1018), da una man di Normanni ausiliari
della contessa Ermenseda, nella minorità di Berengario,[31] e morì nel
millequarantaquattro.[32] Di certo, i corsali di Denia e delle Baleari
lungo tempo infestarono le parti occidentali del Mediterraneo, poichè
quel nome di Mugeto, supposto re d’Affrica, suonò terribile appo i
Cristiani; chiunque combatteva gli Infedeli spagnuoli o affricani, si
vantava d’aver preso o ammazzato il gran Saracino.[33]

Tolte così le favole che son debole fondamento alla gloria dai
popoli, quella dei Pisani e Genovesi risplende nella liberazione
della Sardegna; nel primo esempio dato in Ponente di grosse
espedizioni contro i Musulmani; nell’acquistata signoria del bacino
occidentale del Mediterraneo. Venuti loro a noia li armamenti
navali di Moezz-ibn-Badîs,[34] i Pisani assaltarono l’Affrica il
milletrentaquattro, presero Bona:[35] strepitosa vittoria che suonò
oltremonti come trionfo della Cristianità sopra l’Islamismo, e probabil
è vi abbiano partecipato i Genovesi e qualche nave provenzale.[36]
Le due repubbliche italiane messero da parte lor odii quand’occorrea
domare il nemico comune: i Pisani uniti di nuovo ai Genovesi
schierarono dinanzi Mehdia (1087) quattrocento navi italiane; e prima
avean assalito soli Palermo (1062), poscia occuparono le Baleari
(1113-4); per tutto il duodecimo secolo i navilii d’Italia, terrore dei
Musulmani, apriron la via agli accordi commerciali e alla fondazione
delle fattorie nelle città marittime d’Affrica e di Levante. Quella
virtù cominciando ad operare, come si è notato, nei principii del
secolo undecimo, diè incentivo ed aiuto al conquisto della Sicilia.

La rivoluzione di Puglia e Calabria contro i Bizantini fu capitanata e
confiscata da poche famiglie novelle in Cristianità. Verso il settimo
secolo, a’ primi albori della storia settentrionale, si scopre in
Danimarca, Norvegia e Svezia una gente la cui lingua al par che la
complessione dei corpi e gli ordini sociali attestavano l’origine
germanica; se non che, sendo lor toccato in sorte un paese inculto e
disabitato o quasi, non ebbero vassalli, e non trovando vitto in terra,
lo cercarono in sul mare con la pesca e la pirateria. Per tali cagioni
si mantenne tra essi l’uguaglianza civile perduta da’ lor fratelli nel
conquisto delle province romane. Serbaron anco l’antica religione. Si
reggeano in piccioli stati, sotto capi (_iarls_) di famiglie nobili
per valore, eletti nelle adunanze (_things_), nelle quali gli uomini
liberi, cioè tutti, deliberavano le pubbliche faccende. Ma nell’ottavo
secolo, i combattimenti e traffichi nel Baltico con altri Germani e con
genti finniche e slave avean già condotto gli Scandinavi a migliorare
lor costruzioni navali, lor armi, e le arti necessarie all’uno e
all’altro: allor fecero più grosse imprese al di fuori, e seguì in casa
l’accentramento sotto regoli (_kong_, _konung_ ec.); s’apparecchiò
quello dei piccioli nei maggiori reami, di Danimarca, Norvegia e
Svezia. I quali rivolgimenti, al par che le spesse carestie in un
paese presso che privo d’agricoltura, portavano all’emigrazione. Gli
uomini più audaci e procaccianti facean compagnia; sceglieano apposta
un capo sperimentato, re marittimo (_soekongar_) come il chiamavano;
varavano frotte di barche, e sì usciano a lor _wicking_, noi diremmo
pirateria, in cerca di bottino e di gloria: chè virtù si tenea presso
di loro l’astuzia e valor nel rubare. I morti per naufragio o di spada
sederanno in eterno allato d’Odin, nel Walhalla, a tracannare cervogia;
i reduci faranno mostra della preda, canteranno lor geste, bevendo a
cerchio nelle romorose brigate l’inverno. Orgoglio dunque, cupidigia,
necessità, costumi, rigoglio di corpi e d’animi, uso alle fatiche
del mare, non curanza della morte, moveano i Normanni (_Northmen_) o
Dani[37] a lontane espedizioni fuori il Baltico.

Nelle quali desolarono (787-885) lungo la marina e le rive dei fiumi,
le isole britanniche, la Germania in su l’Oceano, i Paesi Bassi, e
la Francia; infestarono anco la Spagna: Hastings, lor terribile eroe,
pensando arricchirsi delle spoglie di Roma, s’imbattè in Luni (859),
la saccheggiò;[38] ed egli o altri assaltò anco Pisa (860). Con lor
lievi barche solean costeggiare, entrare nelle foci dei fiumi, risalire
per ventine o centinaia di miglia dentro terra; afforzarsi nelle isole
marittime o fluviali; smontati dar di piglio a quanti cavalli poteano,
e temerarii innoltrarsi nelle province, taglieggiando, depredando,
ardendo, ammazzando; più crudi nei monasteri, sapendoli più ricchi,
o per vanto di calpestare il nume rivale d’Odin. Da Londra e Dublino
ad Utrecht, Aquisgrana, Colonia, Coblentz, Treveri, Parigi, Tours,
Bordeaux, e Tolosa; ed a Lisbona, a Siviglia, ad Arles, a Valenza sul
Rodano, i Barbari addimesticati sentiron la mano dei Barbari freschi
della Scandinavia: i quali dopo la rapina presero come gli altri a
stanziare qua e là; conquistarono l’Inghilterra, e la perdettero; si
posero alla foce della Loira e ne furon cacciati; si posero in su la
Senna e v’allignarono.[39]

Un secolo era corso dall’esaltazione di Carlomagno, e restava appena
a’ successori col titol di reame di Francia la regione che si stende
dalla Loira alla Mosa, toltane a ponente la Bretagna, quando vennero
a scemare il breve territorio gli Scandinavi che l’aveano già guasto,
e saccheggiata Parigi (846), arsi i sobborghi (857), e strettala
nuovamente d’assedio per dieci mesi (885-6). Avvenne nel medesimo
tempo che Aroldo dalla bella chioma (_Harald Haarfager_) soggiogasse
gli altri regoli di Norvegia, e facesse opera ad accentrare ed
assestare il novello reame; onde molti uomini impazienti del giogo
espatriarono o furon cacciati e incalzati per le isolette e pei
mari, dove ripigliavano l’antico mestiere di loro schiatta. Ragunati
in grande frotta, tentarono l’Inghilterra, tentarono la Fiandra, e
alfine s’imboccarono nella Senna; ebbero di queto Rouen;[40] ne fecero
pianta a guerra di conquisto; ruppero (898) un esercito francese che
li assalì; occuparono cittadi e castella. Nelle quali fazioni ebber
dapprima condottieri senza comando politico;[41] poi s’innalzò sopra
tutti per valore e civile prudenza Roll,[42] nobile corsaro norvegio,
bandito per atto di rapina in patria. E già s’erano costoro in sedici
anni assuefatti a vivere nelle nuove stanze coi vinti, quando i
popoli e clero di tutto il reame, vedendo non potere spezzar quel
flagello, costrinsero re Carlo il Semplice a stornarlo con la pace.
Trattò la pace il vescovo di Rouen, amico per necessità dei Normanni;
ed a Saint Clair sull’Epte (912) il re concedette a Roll e sua gente
il paese che occupavano:[43] quei gli prestò omaggio feudale, diè e
compì la promessa di farsi cristiano egli e’ suoi, e di sposare una
figlia naturale del re. Ebbe titol di conte; poi s’addimandò duca; e
il territorio, Normandia; il quale fu esteso da lui e dai successori,
tra le discordie dei grandi vassalli coi re, e tra le guerre civili
che portarono al trono i Capeti. I compagni d’arme di Roll, avuta
ciascun sua parte del territorio e divenuti signori dell’antica
popolazione, presero gusto alla vita di cavalieri francesi; mutarono
il culto d’Odin nel cristianesimo; l’uguaglianza del wicking in
gerarchia feudale; l’incerto frutto del saccheggio in perenne esercizio
d’abusi baroneschi; dimenticarono la patria che li avea cacciati;
ebbero figliuoli la più parte da donne del paese. E però alla seconda
generazione parlarono il linguaggio della Francia settentrionale,
fuorchè nelle parti di Bayeux e di Coutances, dove, per essere
sopravvenuti altri stuoli di Norvegia e Danimarca, si mantenne qualche
anno di più il paganesimo, la favella scandinava oltre un secolo, e
sempre un animo riottoso e contumace. Insieme con la religione e la
lingua, la Francia diè ai nuovi conquistatori fogge, usanze, un po’
di cultura clericale, e tutti gli ordini della feudalità; se non che
i baroni serbarono liberi spiriti in loro soggezione al duca, senza
aggravar manco le infime classi. Il ducato fu più pericoloso vicino che
nessun altro gran feudo, alla corona di Francia; l’odio nazionale arse
per cinque o sei secoli tra gli abitatori dell’uno e dell’altro.[44]
Tanto più che i Normanni, sì agevolmente gallicizzati al di fuori, non
aveano perduta l’indole degli avi: insieme con gran valore, disciplina
e sagacità militare, mostrarono saviezza nelle cose di stato ed
economiche; ebbero sempre odorato fino del guadagno, mente astuta e man
lesta a carpirlo, ira pronta raffrenata sol dall’interesse, amplessi e
zuffe alternati fin tra fratelli, tra padri e figli nel partaggio degli
acquisti; e con ciò un genio avventuroso, procacciante, migratorio,
il quale all’entrar dell’undecimo secolo sfogò in pellegrinaggi al
sepolcro di Cristo, ma non chiuse gli occhi per istrada essendoci da
buscare. Qual cavaliere vivesse a disagio in casa, uscì a nuovo modo
di _wicking_ per terra, ai soldi d’altri stati; ed alla spicciolata
fecero maravigliose prove in Spagna e nell’impero bizantino; raccolti
e rinforzati d’altre genti, conquistarono l’Inghilterra e l’Italia
meridionale.

Al par che il _wicking_ mutò forme in Normandia la _saga_ che il solea
celebrare,[45] della quale se fu tentata alcuna imitazione,[46] la
poesia popolare francese la soverchiò sì tosto, che alla battaglia
d’Hastings (1066) il menestrello di Guglielmo il Conquistatore
appiccava la zuffa recitando la canzone d’Orlando, francese di lingua
e d’argomento. Alla saga che andava in disuso con la favella e modi
del vivere degli Scandinavi, era succeduta la cronica cristiana,
da che Dudone di San Quintino, chierico piccardo, cominciò (994) a
richiesta del secondo conte di Normandia e compiè sotto il terzo, in
prosa latina tramezzata di versi, il racconto dei fasti di quel popolo
e dinastia, seguendo la tradizione orale di Rodolfo conte d’Ivry.[47]
Fu necessariamente la istoria di Dudone, pei tempi innanzi il trattato
d’Epte, mescolala di vero e di romanzo scandinavo, difettosa molto
in cronologia; pei tempi appresso, fu diario di corte con orpelli
di leggenda monastica e frasi di rettorica latina: e sotto gli altri
duchi, altri chierici la copiarono e continuarono chi in prosa latina,
chi in versi francesi, fino allo scorcio del duodecimo secolo.[48]
Ma i principi normanni surti in Italia in questo mezzo, vollero
auch’essi lor croniche ad imitazione della corte di Rouen, compilate
su i racconti dei guerrieri che aveano compiuto que’ gloriosi fatti e
riteneano le tradizioni de’ più antichi; onde raccontatori e scrittori
vi posero ornamenti di discorso a foggia or cavalleresca or claustrale:
e son queste le fonti principali di storia nel periodo che prendiamo a
trattare.

Prima in ordine di tempo la Storia dei Normanni di Amato, campano
e monaco di Monte Cassino, scritta tra il millesettantotto e
l’ottantasei,[49] della quale corre per le mani degli eruditi da
trent’anni in qua un’antica versione francese, interpolata di
annotazioni e forse scorciata e infedele in qualche luogo.[50]
Documento preziosissimo contuttociò; poichè l’autore, italiano di
nascita e di studii, ossequioso a Roberto Guiscardo e Riccardo principe
di Capua, ma assai più devoto al monistero, è testimonio immediato
per la seconda metà dell’undecimo secolo; attinge per la prima metà
a doppia tradizione, cassinese e normanna; e, con monacale prudenza,
pur va dicendo il vero. La dedica all’abate Desiderio e l’andamento
tutto dell’opera, mostran che fu dono fatto dal Monastero ai due
principi protettori, per rimeritarli di loro larghezza con la fama.
Proprio scrittor di corte, Guglielmo detto Appulo, ai conforti di
Ruggiero duca di Puglia e di papa Urbano secondo, compose in su la fine
dell’undecimo secolo[51] una cronica in versi latini, che comincia
dalle prime imprese de’ Normanni in Italia e finisce alla morte di
Roberto Guiscardo: narrazione molto viva, diligente e verace, fuorchè
qualche episodio accattato dai classici, dalle favole scandinave e da’
romanzi francesi;[52] e d’origine francese parmi l’autore.[53] Lo fu di
certo il monaco Goffredo Malaterra, il quale scrisse in prosa latina,
a riscontro di quei fasti di casa Guiscarda, le geste di Ruggier di
Sicilia, ritratte in parte dalla bocca del conte; e finisce, due anni
avanti la costui morte, il millenovantotto. Malaterra avea letto le
croniche di Normandia e qualche classico latino; avea meditato, egli
o il conte Ruggiero, sull’indole degli uomini e vicende degli stati;
onde da storico, anzi che cronista, tratta i primordii di casa di
Hauteville in Italia, i particolari della guerra siciliana; nè parmi
semplice quand’ei v’intreccia i miracoli dei Santi e delle spade
normanne, quando dissimula il numero degli ausiliarii ed esagera
quel dei nemici; quando salta a piè pari le imprese fallite o troppo
scellerate. Dei delitti privati di Roberto e di Ruggiero, furti, rapine
e agguati da masnadieri, truffe e violenze tra fratelli, il Malaterra
è largo raccontatore al par che Guglielmo di Puglia; non tanto per
libertà loro e grandezza d’animo dei principi, quanto per l’opinione
di quelle compagnie di ventura passata nelle corti, dove si tenean
vezzi guerrieri da vantarsene, e peccati veniali prodigalmente pagati
alla Chiesa.[54] Tolto dunque l’orpello mitico nelle prime imprese, un
po’ di reticenza o di esagerazione qua e là nelle altre, gli scritti
di Amato, Guglielmo e Malaterra ci trasmettono le tradizioni normanne
per tre vie dirette, paralelle e non comunicanti. Un buon compendio
che parmi anco palatino e torna al millecentoquarantasei, aggiugne
qualche particolare, secondo tradizioni che il tempo e gli interessi
andavano guastando.[55] Leone d’Ostia, compilando nei principii del
duodecimo secolo la storia generale di Monte Cassino, copia spesso
Amato e vi aggiugne altri fatti con doppia circospezione di monaco e
cardinale. Lupo Protospatario, autor della fine dell’undecimo, ci aiuta
da magro cronista, diligente e imparziale tra Greci e Normanni. Altri
contemporanei italiani e d’oltremonti, che citerò a’ luoghi opportuni,
raddrizzano talvolta le opinioni degli scrittori di parte normanna;
e così anche correggono qualche fatto per lo conquisto di Puglia i
Bizantini, e per quel di Sicilia i Musulmani: frettolosi gli uni e gli
altri e svogliati nel discorrere la caduta di lor dominazioni.

I primi Normanni capitati di qua dalle Alpi il millediciassette per
le pratiche del principe di Salerno,[56] venturieri per bisogno,
cupidigia o persecuzioni nel paese natio,[57] trovarono in Italia una
gran voglia a scuotere il giogo degli imperatori d’Oriente. I quali,
essendo rimasti signori per la seconda fiata della Calabria e della
Puglia, le ressero a lor solito; lasciarono i Musulmani di Sicilia a
correre e taglieggiare quelle province, non frenati da buone armi nè
da prudenti accordi; e con ciò ripigliarono le antiche pretensioni
su i principati di Benevento, Capua e Salerno. Indi que’ signori
longobardi si voltavano ad ora ad ora agli imperatori d’Occidente;
e i popoli della Puglia, maturi a novità per le condizioni generali
dell’Italia, si sollevavano, chiamando in aiuto gli Infedeli di
Sicilia.[58] Dopo Smagardo, patriotta mal noto (997-1000), sorgea
Melo, nobil cittadino di Bari, di schiatta longobarda, del quale la
balba storia dell’undecimo secolo narra le sventure piuttosto che la
virtù, passando sotto silenzio come egli suscitasse o rinnovasse la
ribellione pugliese; come ordinasse tre guerre in dieci anni; come
traesse a cospirar seco i principi longobardi, l’imperatore d’Occidente
ed il papa:[59] Melo, il ribelle italiano, morto in Germania con
onori da principe; uomo di maravigliosa costanza, operosità, arte
politica e valore. Come città longobarda fatta capitale dei dominii
bizantini in Italia, Bari parteggiava in due fazioni,[60] onde la
ribellione dapprima vi trionfò; poi la parte greca rimbaldanzì pei
rinforzi di Costantinopoli, e fu ristorato il governo straniero (1011).
Melo rifuggito alle corti longobarde che l’aiutavano sottomano,[61]
s’abboccò a Capua co’ venturieri arrivati di Normandia, lor diè armi,
cavalli e stipendio (1017), levò altre genti ne’ territorii di Salerno
e Benevento,[62] e mosse con tutta l’oste contro i Greci.

Ruppeli in tre o più scontri (1017-19), tornando ai Normanni i
primi onori del trionfo; ed era libera la Puglia, se non che novello
capitano, mandato di Costantinopoli, tagliò a pezzi l’esercito dei
ribelli sul funesto piano di Canne (ottobre 1019). Ritentò Melo la
fortuna, con altra schiera di Normanni sopraccorsa da Salerno, ove in
tre anni n’era venuto grande numero alla sfilata; e toccò la seconda
strage presso Melfi. Indi i principi longobardi a tentennare; Melo
a correr oltre le Alpi, chiedendo gli aiuti d’Arrigo imperatore, e,
mentre si apprestavano, morì. Dato, compagno di ribellione e fratello
della moglie, andò al supplizio (1021), venduto dal principe di Capua
e dall’abate di Monte Cassino. I popoli tornarono al giogo, resistendo
alcun capo qua e là con aiuti dei Musulmani di Sicilia. I cinquecento
Normanni che rimaneano de’ tremila passati in Italia, s’acconciarono
agli stipendii di Salerno e di Monte Cassino, divisi in sei compagnie,
due con l’abate e quattro col principe; qualche altro militò a Capua ed
a Napoli.[63]

Non oscuri, non potenti, vissero per altri venti anni da soldati di
ventura. Crebbero di riputazione nelle risse tra i piccioli stati,
passando sovente dall’uno all’altro per avarizia ed arte di mantenerli
tutti vivi ed infermi. Secondo i guadagni crebbero un po’ di numero,
per gente di lor sangue che cercava fortuna oltre le Alpi e per uomini
facinorosi arruolati nella Lombardia propria ed Italia inferiore, i
quali prendeano i costumi ed apparavano la lingua dei Normanni. Sopra
ogni altro si avvantaggiò di coteste compagnie il principe di Salerno,
allargando suoi confini. Sopra ogni altro lor giovò il duca di Napoli,
il quale ripreso lo stato mercè una compagnia, donolle il territorio
ove fondarono Aversa (1029), e ’l condottiero Rainolfo funne chiamato
console e poi conte. Arrigo secondo e Corrado il Salico, calando in
questi tempi nei principati per mantenervi la precaria autorità dello
impero occidentale sopra quella del bizantino, guardaron d’occhio
benigno i Normanni come stranieri; e Corrado investì solennemente
Rainolfo della contea d’Aversa (1038), dandogli a mano il gonfalone
imperiale attaccato in cima a una lancia.[64]

La compagnia normanna nella primitiva sua forma sembra squadron
di cavalli, da venticinque ad ottanta, condotto da un capitano
intraprenditore che assoldasse gli uomini e guadagnasse per sè,
ovvero da capitano eletto che amministrasse il peculio sociale, cioè
lo stipendio toccato in comune e il bottino. In battaglia par che le
compagnie dessero comando temporaneo ad un capitano a scelta di tutti,
per quel giorno colonnello, com’or diremmo, d’un reggimento.[65] Due
reggimenti o bande erano in Italia verso il milletrentotto; delle
quali la prima, di veterani e lor aderenti chiamati di Normandia,
stanziati ad Aversa, fatti possidenti e però meno avventurosi, s’andava
rassettando, a mo’ delle istituzioni patrie, sotto un colonnello
perpetuo o si chiami conte privilegiato dall’imperatore; ma più ritenea
del _wicking_ che non avesse preso del feudo. L’altra, vero _wicking_,
di giovani che tentavano la sorte, mescolati a più numero d’Italiani,
lasciò i soldi del principe di Salerno per seguire le insegne bizantine
in Sicilia. Eran circa cinquecento cavalli, condotti da un capitano
amministratore, il milanese Ardoino.[66]

Il savio cavaliere lombardo, ripassato co’ suoi il Faro dopo l’insulto
di Maniace, gittò il dado a un gran disegno. La ribellione di
Puglia male spenta con Melo,[67] si ridestò per opera del figliuolo
Argiro, come prima le soldatesche bizantine sgomberavano il paese,
traendo alla guerra di Sicilia: ma fe’ testa ai ribelli la fazione
costantinopolitana, talchè Bari fu presa e ripresa; e infine Michele
Doceano, tornato di Sicilia, ricominciò i supplizii nella capitale
(nov. 1040). Argiro nondimeno rimase nella provincia, latitante o
in arme.[68] Ardoino, giunto in questo medesimo tempo, praticò coi
malcontenti; e non si fidando, come soldato ch’egli era, nelle forze
tumultuarie, nè in Bari aperta ai Bizantini dalle fazioni e dal mare,
divisò di piantar altra bandiera di rivoluzione a Melfi, addossato
all’Apennino allo sbocco della maggior valle onde si valicava agli
stati del Tirreno, nemici naturali di Costantinopoli; ma sopra tutti
fece assegnamento su i Normanni. Andò pertanto ad Aversa ad esporre
le condizioni delle cose; il fior degli eserciti greci avviluppato
in Sicilia, i popoli della Puglia pronti a ripigliare le armi: «E
perchè ti starai,» disse al conte Rainolfo, «contento a due spanne di
terreno, come il topo nella buca, quando puoi meco signoreggiare quei
ricchi campi, cacciandone le femine vestite da soldati che li hanno
in guardia?»[69] Ristretti i capi a consiglio, deliberano l’impresa;
stipolano federazione con Ardoino, e ch’egli s’abbia metà degli
acquisti. Aversa fornì trecento uomini sotto dodici capitani, che
allora e poi si addimandarono conti, uguali tra loro in grado e con
ugual diritto nel partaggio.[70]

All’entrar del millequarantuno Ardoino una notte conduce chetamente
le compagnie a Melfi; si fa incontro ai cittadini che pigliavano
l’arme, ed «Ecco, lor grida, vi reco la libertà che sospiraste. Io
tengo parola: compite or la parte vostra ed accogliete come compagni
e fratelli cotesti amici miei, mandati proprio da Dio per togliervi
di servitù!»[71] Fermasi il patto che Melfi non abbia signor feudale;
reciprocamente si giura lega e amistà.[72] La dimane i Normanni corron
predando a Venosa; il secondo dì ad Ascoli, poi a Lavello e per tutta
la Puglia senza contrasto.[73] Tra le due bande e i Pugliesi che le
seguirono, sommavan già a tre migliaia d’uomini; settecento soli a
cavallo e pochi tra essi vestiti di corazza.

A’ diciassette marzo, Doceano lor presentava la battaglia su le sponde
dell’Olivento sotto Melfi, con la legione Obsequiana dell’Asia Minore e
gli ausiliarii, russi: cinque o sei contr’uno ed assai meglio armati;
ma furono sconfitti.[74] I Greci toccarono la seconda rotta ancorchè
rinforzati di Traci e d’Italiani a Montemaggiore su l’Ofanto, del mese
di maggio; la terza, di settembre, a Montepeloso, dove i Normanni
non riconobbero al certo il comune legnaggio nei Varangi, schierati
contr’essi con genti greche e slave, sotto il catapano Boioanni. Si
bilanciò la fortuna delle armi nel quarantadue, ripassato in Italia il
fiero Maniace. Poi tornò per sempre ai Normanni.[75]

Tra coteste guerre, le due bande d’Aversa e di Sicilia stanziavano a
Melfi, accomunate, com’ei sembra, e ridivise sotto dodici condottieri,
i quali si reggeano a repubblica, e ciascuno s’acconciò un palagio e
un quartiere nella città:[76] independenti l’un dall’altro e gelosi;
ma gareggiarono sempre di virtù sul campo. Col danaro, le armi e i
cavalli tolti ai nemici, e con promesse di maggiori acquisti, levaron
cavalieri e fanti italiani nei principati longobardi e nella Lombardia
propria;[77] incorporandoli, com’e’ parmi chiaro, in lor compagnie
anzichè formarne delle nuove. Ardoino disparve: morto nei primi
scontri, o messo da canto e sbeffeggiato s’ei volle comandare; rimaso
doge senza soldati dopo l’unione delle due bande.[78] Gli sostituirono
innanzi la battaglia di Montepeloso (1041) Atenolfo, fratello del
principe di Benevento, per guadagnar fede appo i popoli dei quali avean
bisogno;[79] ed a capo di pochi mesi dettero lo scambio ad Atenolfo per
le medesime cagioni, in persona di Argiro, il quale a quel precipizio
de’ Greci era stato gridato duca di Italia a Bari (febbraio 1042),
ed avea ripigliato virtuosamente le armi.[80] Argiro, capo della
rivoluzione, conveniva meno che ogni altro ai Normanni vogliosi non
di liberare la Puglia, ma di sottentrare agli antichi signori. Donde
all’assedio di Trani un condottiere per poco non l’uccise;[81] ed egli
a dirittura praticò con la corte bizantina di riformare lo stato in
Puglia;[82] tentò invano d’adescare i Normanni che uscissero d’Italia
per acquistar nuove palme e nuovi tesori ai soldi dell’impero in
Persia; e finì lor nemico mortale, duca di Puglia per doppia grazia
dei popoli e dell’impero d’Oriente, cospirando col papa e l’imperatore
tedesco allo sterminio dei Normanni.[83]

Ma gli astuti condottieri che s’erano scissi quando lor entrò in
mezzo Argiro, ed alcuno era passato al principe di Salerno,[84] tosto
s’accorsero che nell’unione sola era da sperar salute e trionfo sugli
Italiani. Rifanno pertanto la lega normanna; le prepongono, con titolo
di conte di Puglia, Guglielmo Braccio di Ferro, primo tra loro per
riputazione nell’armi e numero di aderenti; si associano il conte
d’Aversa; e riconoscono signor feudale Guaimario principe di Salerno.
Celebrossi il nuovo patto a Melfi, di settembre millequarantatrè, fatto
insieme il partaggio della terra occupata per forza o per accordo,
talchè il conte d’Aversa e i dodici condottieri, Guglielmo al par degli
altri, ebbero ciascuno una grossa città, rimanendo Melfi in comune come
capitale.[85] Ordinamento misto tra feudale e federale, che presto
volse a pretta feudalità. I condottieri tennero da baroni, com’e’
sembra, ereditarii, le città assegnate, levando tributi, sforzando gli
abitatori a servigi secondo le costumanze longobarde che trovavano nel
paese non cancellate dalla dominazione bizantina; ed anzi che smettere
gli abusi di quella, aggiunsero quanti ne ricordavano di casa loro in
Normandia.[86] Sembianza feudale anche ebbe l’omaggio al principe di
Salerno; credo senz’obbligo di servigio militare, nè altro. Il nuovo
conte di Puglia, elettivo, fu capitano a vita e magistrato federale, ma
ebbe dritto di creare o almen di proporre novelli baroni pei territorii
che mano mano s’acquistassero:[87] dimodochè il senato federale
s’empiva di creature sue, ed a capo di trent’anni il terzo conte
inghiottì e signor feudale e confederati, e regnò con titol di duca su
la più parte dell’Italia meridionale.

La famiglia che si levò a tanta altezza veniva dal Cotentino, provincia
normanna più che nessun’altra di Normandia.[88] Quivi nei principii
dell’undecimo secolo tenne la picciola terra di Hauteville presso
Marigny nella diocesi di Coutances,[89] un Tancredi, gentiluomo di
nobiltà mezzana, di scarso avere, di gran forza e coraggio, non ignoto
a corte dei duchi di Normandia, ma non congiunto loro, come poi si
favoleggiò;[90] il quale fu padre di dodici robusti figliuoli, educati
secondo il secolo e paese, in cacce, armi, cavalli, pietà cristiana
e morale da rubatori di strada. Fatti guerrier di ventura, tre dei
maggiori, per nome Guglielmo, Drogone e Unfredo,[91] capitarono
dopo varie vicende in Italia; militarono a Capua, indi a Salerno, e
passarono con l’esercito di Maniace in Sicilia (1038); dove Guglielmo,
preposto a un drappello o compagnia che fosse,[92] meritò il nome
di Braccio di Ferro. Rifulse al paro la sua virtù nella guerra di
Puglia: co’ brividi della quartana addosso si gittava nella mischia
a Montepeloso (1041) e ristorava la battaglia: prode tra i prodi,
affabile e savio, spalleggiato da due fratelli conti anch’essi
o capitani di compagnie, chi potea contendergli il primato nella
repubblica militare di Melfi? Morto costui a capo di tre anni (1046),
fu rifatto conte di Puglia Drogone, ch’ebbe primo l’investitura dallo
imperatore Arrigo terzo (1047); e ucciso Drogone (1051), i Normanni gli
surrogarono l’altro fratello Unfredo, sotto il quale repressero un gran
tumulto di principi e popoli.[93]

Tumulto legittimo nel popolo che avea cercato libertà e pativa oltraggi
novelli; tumulto suscitato anco dal papa e dagli imperatori d’Occidente
e d’Oriente per interesse proprio, sotto la solita specie di ben
pubblico, morale, giustizia, religione. I Normanni lor davano appicco.
E veramente se mancassero attestati precisi della costoro insolenza
e cupidità in Italia, si argomenterebbe dagli eventi contemporanei
d’Inghilterra, dove gli ospiti normanni di Eduardo primo fecer tanto
che provocarono i Sassoni alla ribellione.[94] Crederemo dunque agli
scrittori tedeschi, italiani e bizantini di quel tempo i soprusi che
narrano delle bande stanziate in Puglia, mescolate d’oltramontani e
Italiani, ai quali era sola patria il campo, sola virtù il disciplinato
valore.[95] I nuovi sudditi, spogliati dai conti e oltraggiati dalle
soldatesche, dettero ascolto ai tre potentati che inopinatamente
stendean loro la mano. Costantinopoli, per estremo rimedio, richiamava
gli esuli a Bari; facea duca d’Italia Argiro figliuol primogenito
della rivoluzione; prometteva alla Puglia l’età dell’oro. L’imperatore
germanico si apprestava a mandare soldati, sollecitato dal papa che in
quella stagione era come suo castaldo in Italia. Più che ad ogni altro
premea l’impresa alla corte di Roma, la quale sorgendo da due secoli
di vergogne, a’ consigli d’Ildebrando monaco e cardinale prendeva
a riformar i costumi del clero e le elezioni ecclesiastiche, per le
quali combattè Ildebrando papa: e con quelle nuove armi di castità e
libertà ritentava gli acquisti nell’Italia meridionale. Leone nono,
uom di religione e virtù private, condusse eserciti per liberare i
popoli, com’ei diceva, dalla tirannide: a difendere i poveri cospirò
coi due imperatori, con Argiro e coi Pugliesi tinti tuttavia del sangue
di Drogone, che fu pugnalato alle spalle alla soglia del tempio. E
tranquillava la coscienza con l’equivoco sacerdotale. «La morte d’alcun
Normanno io non bramo, nè d’alcun uomo,» scrivea Leone pochi anni
appresso a Costantino Monomaco, «ma voglio far pentire col terrore
umano chi non paventa il giudizio di Dio.»[96]

Mentre i nemici si sfogavano senza unità di consiglio nè d’azione, i
Normanni si rassodarono, si estesero nelle Calabrie sopra i Greci;[97]
e vennero d’oltremonti i figliuoli di Tancredi per la seconda moglie
Fredesenda, primo tra essi Roberto Guiscardo (1047); al quale il
fratello Drogone non sapendo come provvedere, mandollo con un pugno
d’uomini ai confini di Calabria; fe’ racconciare un ridotto di legname
in cima a un monte; lo chiamò Rocca di San Martino; disse lì al giovane
di pigliar se potesse quanto scopriva con gli occhi; e volte le spalle
se ne tornò in Puglia.[98] Cominciò Roberto il conquisto della Calabria
da ladrone: rapire bestiame, saccheggiar ville, sequestrare le persone
che paghin riscatto, ardere i cólti a chi ricusa la taglia, ammazzare
cui difende la roba; tantochè un distretto si sobbarcava alla signoria
feudale e i masnadieri passavano a un altro. Nel pessimo tirocinio,
Roberto si fe’ gran capitano; si rimpannucciò con un matrimonio ed
un tradimento; assoldò gente e se ne attirò molta più con promessa di
bottino, con giustizia nel dividerlo, con quel suo sembiante marziale
e risoluto, con piglio da buon compagno, e riputazione di smisurato
coraggio, costanza, astuzia e profondità di consiglio. Un’oste di
Calabresi per tal modo seguiva le fortune di Roberto quando papa Leone
calò in arme a Civita sul Fortore, e i Normanni ragunarono tutte
loro forze per difendersi. Affamati, ributtata dal papa ogni lor
proposizione e preghiera, furono costretti a combattere (18 giugno
1053), capitanando Unfredo l’esercito e la prima schiera, Riccardo
conte d’Aversa la seconda, e Roberto la terza, tutta di Calabresi. Gli
Italiani del papa, senza capitano, fuggirono; i Tedeschi si fecero
tagliare a pezzi; gli Italiani delle compagnie e que’ di Roberto
trionfarono allato ai Normanni.[99]

Lasciata da canto la supposta concessione feudale del papa in questo
tempo,[100] certo è che i vincitori il fecer prigione baciandogli
i piedi, e che Leone benedisse lor vivi e loro morti, lagrimò, fece
lunghe penitenze, dicon anche miracoli, e dopo dieci mesi tornò libero
a Roma, rannodate con Argiro e coi due imperatori sue trame contro i
Normanni;[101] ma la morte le troncò (1054) e prevenne anco Stefano
nono che parlava di ripigliare l’impresa (1058).[102] Unfredo intanto
usando la vittoria di Civita, soggiogava il rimanente della Puglia;
minacciava Bari e qualche altra città da non potersi espugnare di
leggieri; il Guiscardo ripigliava l’opera in Calabria;[103] e con
questo crescea la potenza di casa Hauteville, fatti conti Malgerio
in Capitanata e Guglielmo in Principato, e venuti altri fratelli e
aderenti.[104] Sperò Unfredo lasciare l’oficio in retaggio: in punto di
morte, chiamato a sè Roberto, lo istituì tutore del figliuolo minore;
raccomandò forse entrambi ai capi normanni; e quando ei spirò (1056)
il Guiscardo fu promosso a conte di Puglia.[105] Il quale fe’ sentir
la mano del masnadiere al pupillo ed ai compagni; represse duramente
con forza e frode quei che si ricordavano dell’uguaglianza; e divenne
di fatto signor feudale. Compose agevolmente una sembianza di dritto,
prendendo titol novello e investitura dalla corte di Roma.

Già Ildebrando preludeva per bocca di Niccolò secondo alla guerra del
sacerdozio contro l’impero, ordinando libera la elezione dei pontefici
(1059); già l’idea guelfa lampeggiava nella mente del cardinale toscano
e del papa savojardo vissuto a Firenze: la corte di Roma, volendo
sciogliersi della soggezione ai Tedeschi, dovea farsi puntello delle
forze, quali che si fossero, che trovava in Italia. Niccolò dunque,
tenuto un concilio a Melfi sopra la disciplina ecclesiastica, vi
compì faccenda più grave: abboccatosi con Roberto scomunicato, lo
ribenedisse, l’investì della signoria di Puglia e Calabria, che le
tenesse, con titol di duca, in feudo della Chiesa romana, giurassele
fedeltà, le fornisse servigio militare al bisogno, e pagassele censo
annuale di dodici denari a jugero su i terreni tenuti da lui medesimo
o conceduti a’ Normanni fino a quel dì. Promise inoltre a Roberto
l’investitura della Sicilia.[106] La corte di Roma non aveva dunque
posseduto Puglia, Calabria nè Sicilia, in fatto nè in carta, se non
che nella falsa donazione di Costantino e nelle interpolazioni dei
diplomi di Lodovico il Pio, Otone terzo ed Arrigo secondo; ma avea
nel clero dell’Italia meridionale fautori e clienti; avea nel popolo
riputazione di liberatrice e santa, e spirava religioso terrore nei
feroci venturieri d’oltremonti. La sostanza dunque fu, che il gran
censore della simonia diè in soccio a Roberto que’ suoi partigiani e
un podere d’incerto padrone, per cavarne censo in buona moneta ogni
anno, servigio di buone spade occorrendo, più i guadagni contingenti
della sovranità feudale. Onesto o no tal baratto, la corte di Roma
prestava forze vere in Terraferma; all’incontro nel patto aleatorio
della Sicilia non mettea nulla del suo. Alla quale origine corrisposero
i successi, poichè, conquistata l’isola, niuno domandonne l’investitura
alla corte di Roma; anzi il papa risegnò parte dell’autorità
ecclesiastica al principe che procacciasse un po’ di credito a San
Pietro nell’isola bipartita tra Fozio e Maometto. Nello stesso modo che
a Roberto e per gli stessi motivi, Niccolò secondo largì l’investitura
d’Aversa al conte Riccardo; il quale poco appresso carpiva il
principato di Capua (1062). Così la dominazione normanna mettea radici,
rafforzata dalla parentela e comunanza d’interessi di Riccardo e
Roberto; dal matrimonio di costui (1058) con una sorella del principe
di Salerno, per la quale ripudiò con ippocriti cavilli Alverada, prima
cagione di sua grandezza; e infine dall’acquisto della Calabria che
Roberto e Ruggiero compirono nella state del millesessanta.

Ruggiero, ultimo figlio di Tancredi, passò in Italia verso il
millecinquantasei, giovane di venticinque anni o in quel torno,[107]
grande, ben complesso, di bell’aspetto, facil parola, coraggio a tutta
prova, animo vago di lode, ambizioso per tanti esempii di sua casa e
nazione, turbolento, ma aperto e liberale, scevro dei vizii capitali
di Roberto, suo pari forse in guerra, savio nelle cose di stato, senza
quegli alti voli che sapea spiccare il Guiscardo. Il quale promosso a
conte di Puglia, ricominciata dopo breve spazio l’impresa di Calabria,
e fatta invano una punta infino a Reggio (1056), era tornato in Puglia,
quando gli parve di tentar con poche forze nuovo colpo, tra quelle
popolazioni spicciolate, discordi, disubbidienti all’impero bizantino:
verghette agevoli a spezzare, poichè lor nojava di stringersi in
fascio. Manda Ruggiero con sessanta cavalli (1057) sugli estremi
gioghi meridionali dell’Apennino; e quegli compie da maestro l’usata
fazione normanna, del piantarsi in un ridotto su le alture e dare il
guasto giù nei piani: talchè tutta la val di Saline presso il Capo
dell’Armi si sottomesse alla signoria feudale di Roberto. Con giovanil
probità, Ruggiero gli consegnava il danaro rubato: con sagacità lo
consigliava sopra un nuovo sforzo che s’apprestò contro Reggio; e
andativi entrambi, Ruggiero con audaci scorrerie provvide l’esercito di
vittuaglie; ma resistendo forte i cittadini e sopravvenuto l’inverno,
l’assedio fu sciolto. Allora nacque discordia tra i fratelli,
lagnandosi Ruggiero che Roberto per avarizia e invidia male assai
lo rimeritasse; ond’ei s’accostò all’altro fratello Guglielmo conte
di Principato, fatto anch’egli nimico di Roberto, al quale recarono
molestia con depredazioni e scaramucce; poi rappattumati, Ruggiero
tornava agli stipendii del duca con quaranta cavalli; e tosto non
vedendogli snocciolar moneta, se n’andava e ripigliava le scorrerie.
A Melfi, il giovane incapricciatosi dei cavalli di un vicino, li avea
rubati di notte con un di sua masnada per nome Blettiva, maestro di
furti; e di lì a poco saputo di certi mercatanti che viaggiavano da
Amalfi a Melfi, li appostò, spogliò e taglieggiò, e col danaro accrebbe
la compagnia fino a cento uomini. Ma entrato l’anno millecinquantotto
e straziata la Calabria dalle genti di Roberto, da una pestilenza e
da orribil fame, le popolazioni sottomesse alla signoria normanna si
levarono; trucidarono intere compagnie: onde Roberto si consigliava
di tramutar di Puglia in Calabria, dal campo nemico al suo proprio,
il lioncello ch’avea messo tal giubba in due anni. E gli interessi
raccendeano subitamente l’amore fraterno: Roberto concedeva a Ruggiero
la metà dei territorii acquistati e da acquistarsi nell’estrema
Calabria. Fermata la sede a Mileto, Ruggiero, del millecinquantanove,
soggiogò la più parte del paese; conciò male due vescovi, greci al
certo, che gli vennero incontro armati in Val di Saline; balzò in
Capitanata insieme con Roberto e fece cavar gli occhi a un altro
Normanno che s’era ribellato contro il fratello Goffredo; tornò con
Roberto in Calabria per far una scorreria fino a Reggio (1059) ed
apprestaronsi a maggior guerra. E in vero, del millesessanta, Roberto,
raccolto quasi un esercito e preso con seco Ruggiero, calò a Reggio
nel mese di luglio, e dopo molti combattimenti, nei quali il giovane
si segnalò come in tutta sua vita, i valorosi cittadini furon chiusi
dentro le mura, piantate le macchine a far la breccia; sì che Reggio
esausta s’arrese a patti, riconoscendo signore il duca. Il quale mentre
assestava la città, Ruggiero soggiogò le castella vicine, fuorchè
Squillaci; e anch’essa, dopo qualche mese, aprì le porte.[108]

In venti anni così dalla ribellione d’Ardoino, le compagnie di Normanni
e Italiani s’erano impadronite della vasta provincia bizantina.
Salerno, che fu prima a chiamarle e sempre le favorì, divenuta era
difatto lor tributaria, e i principi imparentati per forza con casa
Hauteville. Non van contati i piccioli stati: Napoli mezza libera;
Benevento carpita dal papa; Monte Cassino badia o feudo, non si sapeva;
Amalfi presa e lasciata da Salerno. La casa di Aversa, congiunta per
matrimonii con gli Hauteville e coi principi di Salerno, stava per dar
di piglio al principato di Capua ed a Gaeta. Della dominazione lombarda
rimaneva a Salerno appena il nome che sparve tra non guari (1077). Con
ciò la compagnia, mutando ordini a poco a poco, da federazione ch’era
di venturieri trapassava a nobiltà territoriale, vassalla la maggior
parte di Roberto di Hauteville, la minore di Riccardo d’Aversa: e
le due novelle dinastie, riconosciuta la sovranità feudale, prima di
Salerno, poi degli imperatori germanici, le aveano disdette entrambe,
acconciandosi in quella del papa. Garbuglio di dritto pubblico, se
dritto si dovesse cercare in quel periodo, tra la fermentazione degli
elementi onde poi s’aggranellò un reame, non conquistato da un popolo
sopra un altro, non riformato per movimento nazionale, nè religioso,
nè sociale, ma per una rivoluzione mista di tutti que’ modi. I soldati
mercenarii che fecero trionfare dopo mezzo secolo la ribellione di
Melo, longobarda, latina ed aristocratica, usurparono la dominazione
coi suoi frutti sopra i Bizantini e sopra gli abitatori ad un paro.
Nella lunga e vana guerra, i venturieri furon costretti a mutar sovente
i patti tra loro stessi, con le popolazioni soggiogate o confederate
e coi principi vicini; e il duca di Puglia che s’innalzò tra quelle
vicende, non venne a capo d’allargarsi in Calabria e quindi in Sicilia,
senza la spada d’un altro condottiere; onde nacquero nuovi piati e
andirivieni, finchè Roberto Guiscardo, correndo ad altre ambizioni,
morì in Grecia (1085), e primeggiò in casa di Hauteville il conte
Ruggiero signor della Sicilia. Infino a quel dì non vi ebbe dritto
pubblico propiamente detto nell’Italia dal Garigliano a Trapani, se
non che patti temporanei, i quali ben si assomiglierebbero a quei del
_wicking_ sotto gli Hastings e i Roll.

E come i compagni di Roll, così i Normanni d’Italia, in lor vita da
masnadieri mostrarono splendidamente le virtù che fondano gli stati.
Virtù di guerra, la quale s’apprese immantinenti agl’Italiani entrati
nelle compagnie; poichè non istà nella forza e nel coraggio, comuni
alla più parte degli uomini, ma negli ordini, nello esercizio, nella
fidanza singolare e collettiva dei combattenti, nell’onor militare,
nella tradizione delle vittorie. Prudenza civile adattata a quegli
umili principii: attirar sotto lor bandiere forti Italiani; accomunarli
d’interessi ai Normanni; trovare partigiani nelle città; vezzeggiare
ed arricchire il clero; divider opportunamente i furti; non sperperare
la parte propria, ma ammontarla col capitale comperando nuovi uomini
e nuove armi; tosare i sudditi senza lasciarli ignudi al tutto;
azzuffarsi tra loro al partaggio e fin venire alle armi, ma rifar
l’amistà e la fratellanza come se nulla fosse stato, quando i popoli si
sollevano incoraggiati da quella discordia. Tali erano i condottieri
normanni. Pieghevoli alle usanze del paese, fermatavi per sempre
la dimora, e pochi di numero, non sembravano reggimento straniero:
l’Italia meridionale godea sotto di loro la independenza e governo men
molesto, da non meritar odio e molto meno disprezzo.




CAPITOLO II.


Arrivati quegli avventurosi uomini a Reggio, non si potea far che non
agognassero al ben di Dio che si stendea sotto gli occhi loro di là
dallo Stretto. Roberto lo vagheggiava tanto che ne avea già accattata
dal papa la concessione eventuale;[109] Ruggiero, al dir del suo
storiografo, ardea della brama di guadagnarvi meriti spirituali e
temporali acquisti.[110] Nè si potea far che i Normanni non fossero
chiamati in Sicilia da Musulmani cui costrignesse cieco furor di parte,
da Cristiani levati a subita speranza del riscatto. Primi dovean essere
i Cristiani di Messina. Le sei miglia di mare che corrono tra le due
rive dello stretto, se contrastano il passaggio qualche dì, lo rendono
nel rimagnente dell’anno, agevole e comodo agli uomini, e sopratutto
alle merci; donde gli è avvenuto da tanti secoli che l’estrema Calabria
e i dintorni di Messina facciano come un sol paese per le relazioni
commerciali, i parentadi, i costumi, le usanze, fin le passioni
politiche degli abitatori: e n’abbiamo esempio nelle rivoluzioni
del milleottocentoquarantotto e del milledugentottantadue. Non fu
meno stretta al certo nel decimo secolo e prima metà dell’undecimo
la fratellanza delle due popolazioni cristiane, l’una soggiogata
e l’altra svaligiata ogni anno: gli stessi Musulmani, quand’e’ non
correano a Reggio con la spada in alto, venian pacifici mercatanti o
rifuggiti. Dopo le disposizioni degli animi, è da ricercare il numero.
A legger Malaterra si direbbe Messina abitata da soli Musulmani nel
millesessantuno; non facendosi parola di Cristiani di Sicilia pria
che i Normanni fossero giunti alla valle che si stende tra l’Etna e
la catena d’Apennino. Amato scrive più espresso che Roberto, entrato
in Messina, la rifornì di suoi cavalieri trovandola abbandonata.[111]
Ma ciò non va inteso in senso litterale, sendo inverosimile e direi
quasi assurdo supporre che i Musulmani avessero cacciato ogni cristiano
dalla città, il che mai non fecero nè in Sicilia nè altrove, nè
loro condizioni sociali ed economiche il comportavano. È da ritenere
pertanto che la popolazione di Messina fosse notabilmente diminuita fin
dal nono secolo,[112] sì che nel millesessantuno, sgombrata la piccola
colonia musulmana, la città si trovasse, per modo di dire, spopolata.
E con tale intendimento va esaminato il solo ricordo che abbiamo di
pratiche tenute dai Cristiani di Messina coi Normanni.

In sul principio del decimottavo secolo, uscì alla luce nelle
Miscellanee del Baluzio,[113] e fu ristampata dal Muratori[114] e da
altri, una _Breve istoria della Liberazione di Messina_, lasciata tra
mille altri documenti manoscritti da Andrea Duchesne, con annotazione
che fosse copia d’antichissimo codice del Senato di Messina.[115]
Spartivasi la Sicilia, al dir di quella cronica, in cinque principati
che si stendessero lungo la costiera da Tindaro a Taormina, a Siracusa,
a Trapani, a Palermo ed a Patti; e li reggean cinque Mori, nimici
l’un dell’altro; dei quali il primo, Raxdis per nome, avea sede in
Messina, dove i Cristiani, in virtù di capitoli fermati al conquisto,
godeano più alto stato che in niuna altra città dell’isola; serbando
lor possessioni e culto e lo stemma della croce d’oro in campo rosso,
conceduto già da Arcadio imperatore in merito di gloriosa gesta de’
Messinesi a Tessalonica. Ma sentendo aggravare ormai la mano degli
Infedeli e vedendo affranti gli altri Siciliani da servaggio assai più
duro, tre nobili uomini della città, Ansaldo di Patti, Niccolò Camulio
e Iacopo Saccano, bramosi di liberare la patria, a dì sei d’agosto
millesessanta, s’adunavano nell’isola di San Giacinto, come un tempo
si chiamò il Braccio del Salvatore. La conchiusione fu d’offrire la
Sicilia al conte Ruggiero e al duca Roberto che soggiornavano col
papa a Mileto. I congiurati fan parte molto cautamente nella città;
colgono il destro della festa in cui i Mori soleano chiudersi in
lor case per dodici giorni; s’imbarcano travestiti in un legnetto,
fingendo veleggiare per Trapani, ed approdano in Calabria. Sopraccorsi
a Mileto, scansano di negoziare col papa; apron gli animi sì a Ruggiero
esortandolo a venire in Sicilia; gli danno per arra il gonfalone
d’Arcadio. Ruggiero consultò dell’impresa col papa e con sei cardinali;
il papa, non perdendo mai di vista le cose di questo mondo, assentì,
a condizione che si dividessero i beni della Sicilia in tre parti,
la prima al clero, la seconda ai cavalieri, l’altra al principe.
Allora il conte giura i patti, e che sarà in arme a Messina a capo
d’una settimana. E al dì detto, cavalca con millesettecento uomini a
Palmi, indi a Reggio: alfine, affidate le navi al fratello Goffredo,
sbarcato ei con le genti a tre miglia da Messina, gli vengono visti
nell’isola di San Giacinto i cadaveri di dodici cristiani impiccati
dai Mori per indizio della congiura. Muove Ruggiero all’assalto; i
Cristiani di dentro piglian le armi, apron le porte, aiutano al macello
degli Infedeli; egli entrato in città chiama i congiurati, rende loro
il gonfalone vittorioso, ch’è riposto nella chiesa di San Niccolò; e
il conquisto cominciato per virtù de’ cittadini di Messina si compie
con la pattuita tripartizione delle terre. Così la cronica. Seguono
due diplomi, l’un di re Ruggiero del millecentoventinove, l’altro di
Guglielmo I del millecensessanta, nei quali leggonsi le larghe e vere
franchigie municipali di Messina, interpolate bensì di favole che
la fan capitale dell’isola sotto i Romani, i Greci e’ Saraceni.[116]
Talchè il lettore, dopo lungo giro nella storia dello undecimo secolo,
riesce in ultimo al gran campo di battaglia dove si travagliarono gli
eruditi siciliani dal decimoquinto al decimottavo, a furia di paradossi
e di falsi documenti. L’autore si vanta da sè medesimo contemporaneo;
ma lo tradiscono gli intenti, le idee e la latinità del secol
decimosesto.[117]

E in vero torna ai primi quarant’anni del secolo seguente la copia più
antica che abbiamo, quella cioè del Duchesne. Risalendo addietro, si
rinviene in altre parole lo stesso racconto nella storia del Maurolico
messinese, il quale non ne cita l’origine, nè par vi presti piena
fede;[118] ed una ventina d’anni avanti Maurolico, si legge breve cenno
della congiura nella storia del Fazzello, il quale par si riferisca
a tradizione orale.[119] Dalla forma volgendoci alla sostanza e
mettendo da canto la tripartizione legale dei beni, il soggiorno del
papa a Mileto, il gonfalone d’Arcadio e il rimanente della macchina
municipale, troviamo due fatti genuini, tolti da altre fonti che il
Malaterra e l’Anonimo, e però inediti infino al tempo di Maurolico:
cioè che un Goffredo fratel di Ruggiero, capitanasse le navi nella
impresa di Messina,[120] e che la Sicilia Musulmana fosse allor tenuta
da parecchi regoli discordi e nemici.[121] Parmi si scopra a cotesti
segni una primitiva e verace tradizione messinese, accresciuta e
guasta dal duodecimo secolo in giù, a misura che crescea l’importanza
ed ambizione della città; distesa in latino forse dal Maurolico
stesso senza intento di frode; e in ultimo rabberciata da non so qual
falsario, che interpolò anche il diploma del millecentoventinove, e
si provò a ingannare il Duchesne. Della tradizione primitiva parmi
si debba accettare i nomi dei tre congiurati o capi d’una congiura di
pochi Messinesi, il viaggio loro a Mileto e le pratiche con Ruggiero;
le quali sono taciute dai cronisti normanni, perchè i padroni le
dimenticavano volentieri. E poteano dimenticarle, perchè non se ne vide
effetto pubblico e flagrante come quello d’Ibn-Thimna. I Cristiani
Messinesi vegliavano di certo sul nemico, svelavano le condizioni e
andamenti di quello, ci rischiavan la vita non men che si fa con le
armi alla mano; ma non arrivarono giammai a prendere le armi. E forse
avvenne una o due volte che lo promettessero e non lo compissero,
poichè le prime fazioni di guerra contro Messina sembrano fondate in su
l’aspettativa di movimento qual che ei fosse dentro la città.

Sia per pratica di tal fatta, sia per esplorare soltanto il terreno
e tastare gli animi, s’arrischiavano i Normanni ad una correria nel
settembre del millesessanta,[122] poco appresso l’occupazione di
Reggio. Non uso a metter tempo in mezzo,[123] Ruggiero togliea seco da
dugento cavalli;[124] traghettato il Faro, entrava nel porto di Messina
discosto alquanto dalle mura in quella età. I Musulmani, all’insulto di
sì picciol drappello, uscirono in furia. Il conte volendo combattere
lungi dalle mura e far disordinare il nemico, s’infinse di fuggire a
briglia sciolta: tornò d’un tratto alla carica, sbaragliò la schiera
sparsa, la inseguì fino alle porte, uccidendo i più tardi; e presi i
cavalli, armi, robe che lasciavano per via, rimbarcatosi prestamente,
tornò a Reggio.[125] Indi mosse con Roberto alla volta di Puglia
ove il duca avea da compier l’usurpazione sopra i capi Normanni e le
città non sottomesse.[126] E pur tra cosifatte brighe i due fratelli
pensavano di portare la guerra in Sicilia alla nuova stagione; quando
Ibn-Thimna affrettolli all’impresa; il quale perduta parte dello stato
ch’aveva usurpato, spinto da timore, sete di vendetta ed inestinguibile
ambizione, saputi i gloriosi fatti de’ Normanni, fors’anco le pratiche
loro coi Cristiani di Sicilia, corse da Catania a chiamarli in aiuto
contro i suoi nemici musulmani. Abboccatosi a Mileto con Ruggiero,
e quindi a Reggio con lui e con Roberto che vennevi a posta,[127]
Ibn-Thimna lor profferiva il partaggio dell’isola.[128] A che
obiettando i Normanni non avere tante forze da combattere le possenti
milizie musulmane della Sicilia, replicava esser quelle divise e
discordi, avervi lui moltissimi partigiani,[129] rimanergli soldati e
castella ubbidienti: tantochè i Normanni acconsentivano, egli giurava
la lega,[130] e dava un figliuolo in ostaggio a Roberto. Ruggiero
s’apprestava allora ad andare in persona con sue genti d’arme; Roberto
forniva i pochi cavalieri e i marinai ch’ei potè avere a Reggio, su i
quali ponea Goffredo Ridelle, sperimentato uomo di guerra; e tornato
prestamente in Puglia, chiamativi a consiglio suoi condottieri,
n’ebbe altre forze,[131] in guisa che s’accozzò uno stuolo di cinque
centinaia d’uomini[132] capitanati da Goffredo Ridelle e da Ruggiero,
accompagnati da Ibn-Thimna come quegli che conosceva i luoghi e vi
tenea pratiche e più se ne vantava.[133]

Negli ultimi di febbraio del millesessantuno, a vespro, sbarcarono i
Normanni in su la lingua del Faro, presso i laghi.[134] Preser la via
di Rametta; di che addatisi i Musulmani di Messina, uscì un drappello
a far la scoperta. Cavalcando dunque Ruggiero la notte su per que’
monti, vide, all’incerto chiaror della luna, appressarsi un Musulmano:
sguainata la spada, senza tor lancia e scudo che gli recava dietro il
valletto, spronò contro il nemico, gli diè d’un rovescio alla cintola,
che lo tagliò netto in due pezzi, scrive il Malaterra con vezzo da
romanzo. L’ucciso era fratello d’Ibn-Meklati già signor di Catania.
Sbrigatisi da costoro, ma scoperti e perduta indi l’occasione d’un
colpo di mano, scorsero predando bestiame nei territorii di Rametta e
Milazzo, e al nuovo dì riduceansi a lor navi; cominciavano a imbarcare
la preda, quando levossi un vento che li ritenne. A Messina intanto,
ch’è presso a nove miglia, si notò la ritirata; si armarono cavalli
e fanti, corsero al Faro per assalire i Normanni mentre fossero chi
in terra chi in nave disordinati. Li trovarono al contrario stretti a
schiera, preparati sì bene al combattimento che Ruggiero avea mandato
Serlone, figliuol del fratello del medesimo nome, a girar di fianco
con una torma di cavalli. Colti tra due schiere, i Musulmani furono
rotti con molta uccisione: e i Normanni a incalzarli fino alla città,
e s’apprestavan anco a darle assalto, quando trovaron le mura difese
perfin dalle donne,[135] e uscì nuova gente con le fiaccole in mano a
combatterli. A lor volta i vincitori erano circondati, ricacciati nelle
alpestri coste dei monti ai quali s’appoggia la città. Raggiornando se
ne strigarono con un impeto che lor aprì la via della pianura;[136]
scesero al Braccio del Salvatore, senz’altra speranza ormai che
d’imbarcarsi per Reggio. La tempesta infuriava. Per tre dì rimasero
su quella lingua di terra,[137] intirizziti dal freddo; aspettandosi
che i Musulmani ingrossati di tutte le milizie dell’isola venissero
a gittarli in mare; confortandosi con far voti al Cielo che se li
cavasse di briga darebbero il bottino per riedificare una chiesa di
Santo Andronico a Reggio.[138] Abbonacciato, come avviene sempre, il
mare, scannavano i buoi predati, non volendo provarsi al tragetto con
tali impedimenti; poi caricarono il carname ai conforti di Goffredo
Ridelle che vergognava di tornare a casa e agli amici con le mani
vote. Messisi, com’e’ pare, i Musulmani a inseguir loro barche, gli
abitatori di Reggio ch’erano Cristiani e Saraceni, dice Amato, e
di Saraceni si deve intendere i mercatanti e rifuggiti, per mostrar
fede a Roberto novello signore della città, armarono navi, uscirono
contro quei di Messina; dopo molto trar di saette, se ne tornarono
con la peggio, uccisi nove uomini cristiani e presa una lor nave dal
nemico.[139] Ibn-Thimna in questo mezzo s’era rifuggito ed afforzato
in Catania.[140] Fallì dunque l’impresa fondata, come il mostrano i
narrati fatti e que’ che narreremo, in su le pratiche d’Ibn-Thimna
in Rametta e di Ruggiero in Messina; e compresero i Normanni che a
rincorare lor partigiani infedeli o battezzati, fosse uopo di maggiori
forze, e sopratutto navali.[141]

Roberto nei mesi di marzo e aprile convocava di nuovo i condottieri
con belle parole di vendicare la offesa di Dio, sterminare i Pagani
della Sicilia, liberare i diletti fratelli in Cristo, e v’aggiunse più
efficaci argomenti, doni e concessioni.[142] Accozzati per tal modo
da mille cavalieri e mille fanti,[143] venne di Puglia in Calabria
nei primi di maggio; postosi a un luogo presso la Catona, il quale
s’addimandava Santa Maria del Faro,[144] ov’adunò barche da traghettare
le genti; ma avea pochi legni da battaglia, tra dromoni e galee,
troppo deboli a fronte dell’armata musulmana.[145] Nella quale si
noveravano ventitrè tra corvette e dromoni ed uno o parecchi navigli
grossi che chiamavan gatti, forniti di macchine da guerra;[146] chè
Ibn-Hawwasci[147] risapendo i preparamenti di Roberto e sollecitandolo
ansiosamente quei di Messina, aveavi mandato da Palermo l’armata,
oltre ottocento cavalieri e vettovaglia.[148] La vera difesa era
l’armata. Poche milizie oltre quelle venute di Palermo potea fornire
la colonia di Messina picciolissima e minore al certo della popolazione
cristiana.[149] Rimasti dubbiosi alquanto di tentare il passaggio,[150]
contro tal navilio, Roberto e Ruggiero montati su due velocissime
galee, s’avvicinavano a Messina per esplorare: avvistati dai Musulmani
e inseguiti, si dileguarono fuggendo dopo avere sopravveduta appieno
la costiera;[151] e tornati al campo fermavano coi più esperti uomini
di guerra, di portare un finto assalto di fianco. Adunarono l’oste;
ogni uomo solennemente si confessò e comunicò; i due fratelli fecer
voto di menar vita più che mai religiosa ed esemplare se arrivassero
al conquisto della Sicilia; con gran fervore s’implorò l’aiuto
divino.[152] Ruggiero andava alla fazione a malgrado di Roberto,
il quale volle ritenerlo, dicono i cronisti, per fraterno amore, e
alfine gli die’ dugentosettant’uomini in luogo di cencinquanta ch’ei
n’avea tolti dapprima. Su tredici legni passarono a Reggio: indi la
notte quetamente traghettato lo Stretto e sbarcati, s’appiattarono in
un luogo detto le Calcare, a sei miglia per mezzogiorno da Messina,
ove poi surse la Badia di Santa Maria di Roccamadore e la terra di
Tremestieri;[153] e Ruggiero rimandò le barche per troncare ogni
speranza di ritirata, scrive con trito concetto il Malaterra; il vero è
che lì svelavan l’agguato, e tornando in Calabria gli poteano riportare
nuove forze. All’alba Ruggiero montato co’ suoi a cavallo s’avviava
a Messina, quand’ecco un kâid che andava, come poi si riseppe, a
pigliare il comando della città, con iscorta di trenta uomini d’arme e
un convoglio di muli carichi di danaro. Svaligiati ed uccisi costoro,
i Normanni avvistano lor proprie barche reduci da Reggio, le quali
misero a terra altri censettanta cavalieri. Fu un abbracciarsi a
vicenda un augurarsi certa la vittoria: e spronarono baldanzosi inver
Messina.[154]

Ed ebberla senza combattere. Dalle navi, dalle mura, i difensori aveano
scorto l’estranie armadure e i muli tolti al kaid; onde tennero già
passato tutto l’esercito normanno, vana ormai la guardia del navilio
in cui più s’affidavano e perduto ogni cosa;[155] tanto più che i
Cristiani della città per pochi e disarmati ch’e’ fossero poteano
levarsi al punto dell’assalto.[156] Percossi di subito terrore, i
Musulmani d’ogni ordine, sesso ed età si danno a fuggire chi quà chi
là, in barca, per la spiaggia, pei monti, per la selva, dice Amato;
i Normanni sopravvenuti non hanno che ad uccidere i sezzai, spartirsi
le donne, i bambini, gli schiavi, la roba.[157] Tra gli altri correa
su per l’erta un gentiluomo traendo seco l’unica sorella sua, bella
giovinetta, gracile, educata tra gli agi nelle stanze della madre.
I Cristiani incalzavano. Le mancava la lena; la paura allacciava le
gambe: e il fratello a sorreggerla, a scongiurarla con lagrime che
facesse animo. Ma rifinita stramazzò a terra e’ nemici eran presso:
il guerriero anzi che lasciarla all’ignominia, alla schiavitù,
all’apostasia, di propria mano la uccise.[158] Il creder vana ogni
difesa facea cader le braccia ai più forti. Anco l’armata salpò non
guari dopo, tornandosi a Palermo, perchè non osava riassaltare i nemici
in città, nè rimanere in mezzo alle due rive tenute da quelli.[159]
Ruggiero mandato aveva intanto al fratello le chiavi di Messina,
invitandolo a prendere possessione della città.[160] E il duca ragunava
in fretta quanti marinai e quanti legni piccoli e grandi si trovassero
a Reggio;[161] chiamati alle armi cavalieri e fanti, rendea grazie a
Dio della vittoria con gran fervore e dimostrazione d’umiltà cristiana.
Comandò poi d’entrare in nave. Corservi tutti con furiosa impazienza
di gioia, sì che il vassallo non si ritenne dal passar dinanzi al suo
signore, il signore non aspettò che lo seguissero i vassalli. Il mare
sorridea lieto e tranquillo; nè tardarono a sbarcare in Messina.[162]

Roberto diede opera incontanente ad assicurare la chiave della Sicilia,
sì agevolmente cadutagli in mano; onde sopravveduto il porto, le mura,
le fortezze, le case, munì Messina di nuove difese, ordinovvi presidio
di suoi cavalieri.[163] A capo d’otto dì, fatta la rassegna dei mille
cavalli e mille fanti ch’avea seco, mosse con Ruggiero e Ibn-Thimna
per la medesima via battuta da quelli pochi mesi innanzi. Precorreano
sparsi i cavalleggieri predando; a volta a volta si raccoglieano,
aspettavano i fanti e ripigliavano la marcia. Giunti alla formidabile
fortezza di Rametta, lor uscì incontro il kâid a chiedere accordo:
narrano i cronisti che in umil atto offrisse presenti, promettesse di
obbedir a Roberto come a suo signore e giurasselo sul sacro libro di
sua setta.[164] Forse ei non fece che disdire l’autorità d’Ibn-Hawwasci
e sottomettersi a Ibn-Thimna col quale pur avesse tenuto pratiche.
Viltà o incostanza, l’esempio di Rametta incoraggiò Roberto a tirare
innanzi per la costa dei monti che corrono lungo il Tirreno. Posò la
prima giornata a Tripi,[165] la seconda a Frazzanò;[166] poi volgendo
a mezzogiorno, valicati i gioghi, scese alla pianura di Maniace e
piantovvi le tende. Quivi accorreano i Cristiani abitatori dei contorni
con vettovaglie e presenti, scusandosi coi signori Musulmani che il
facessero per salvar la vita e la roba da quei predoni. Roberto e
Ruggiero raccolti benignamente i Cristiani, lor dettero sicurtà;[167] e
dopo alquanti dì ripresero il cammino giù per la valle del Simeto, che
par segnasse il confine tra gli stati d’Ibn-Thimna e d’Ibn-Hawwasci.

Primo intoppo lor fece la rocca di Centorbi, celebre nelle antiche
istorie; le cui alte mura e profondi fossi fortemente eran difese
da arcieri e frombolieri; nè vollero ostinarvisi gli assedianti,
portando la fama che Ibn-Hawwasci lor venisse alle spalle con gran
gente. Passato il Simeto, trovate sgombre Paternò ed Emmelesio, grosse
terre al dir d’Amato,[168] dalle quali e da ogni altro luogo dei
dintorni i Musulmani si dileguavano e struggeansi come cera al fuoco,
stette l’esercito a campo ben otto dì nella pianura di Paternò,[169]
capitanato, continua il cronista, da Roberto e da Ibn-Thimna:[170]
ond’è chiaro che non picciola parte fossero Musulmani; e ciò ne aiuta
a comprendere i fatti. Ritraendo poi dagli esploratori d’Ibn-Thimna non
essere nè vicino nè apparecchiato Ibn-Hawwasci, l’esercito, traghettato
di nuovo il Simeto, espugnava con molta uccisione le grotte di San
Felice, s’innoltrava infino ai mulini posti sotto Castrogiovanni in
riva al Dittaino, dove piantava il campo.[171]

S’erano tra coteste fazioni raccolti intorno Castrogiovanni i
Musulmani che sgombravano dalle assaltate province, i quali aveano
ingrossato l’esercito d’Ibn-Hawwasci, sì che la tradizione normanna
lo fece sommare, tra Siciliani ed Affricani, a quindicimila cavalli
e centomila fanti; e lor attelò a fronte, per maggior ornamento della
leggenda, settecento cavalieri soli, tralasciando gli uomini d’arme, i
pedoni, e quel ch’è più, le genti d’Ibn-Thimna.[172] A capo di pochi
dì Ibn-Hawwasci veniva ad assalire i Normanni con l’esercito diviso
in tre schiere. Roberto l’aspettò ordinatosi in due, vanguardia e
battaglia; diè la prima a Ruggiero, capitanò l’altra egli stesso;
arringò tutta l’oste: Non temessero di venire alle mani con tanta
moltitudine, quando il Redentore avea detto: Se hai fede quanta n’entra
in un grano di senapa e comandi alla montagna, la si muoverà:[173]
la montagna che avean dinanzi non esser di pietra no, ma di brutture,
d’eresia, d’iniquità; soffiasservi sopra invocando lo Spirito santo e
si dissiperebbe, sendo Iddio con loro; si confessassero delle peccata,
ricevessero il corpo e il sangue di Cristo, impugnasser bene le lance
e le spade, e non dubitassero della vittoria. Compiuti i sacri riti,
rimontano a cavallo, s’alza il gonfalone, ogni guerriero fa il segno
della croce e sprona innanzi; e ributtano i nemici; li scompigliano, li
inseguono ammazzando infino ai ripari; e accalcandosi i fuggenti alle
porte, molti son fatti prigioni in su l’orlo del fosso: i vincitori
tornano addietro lasciando per tutta la campagna orrendi segni di
strage. Le cronache v’intessono loro prodigi, l’una dice non ucciso
nè ferito nella battaglia nessun cristiano, un’altra pochissimi, e dei
Musulmani caduti diecimila: le quali frasi se non fossero da romanzo,
farebbero tornare a Ibn-Thimna ed a’ suoi l’onor principale della
giornata. Il vero è che la disciplina delle bande normanne e italiane,
il coraggio, la sapienza dei capi, le forti armadure, gli animi
infiammati di religione, d’onor militare e di cupidigia, ragguagliavano
e sorpassavano l’avvantaggio del numero ch’aveano i Musulmani,
ragunaticci senza fiducia nè consiglio. La preda fu tanta che qual
cristiano avesse perduto un cavallo in battaglia ne guadagnò dieci
nel partaggio. I prigionieri fatti schiavi si contarono con l’altro
bestiame.[174]

Non essendo ormai impresa che non paresse da tentare contro così
fatti nemici, Roberto si diè a strignere la città. Il dì appresso la
vittoria si poneano i Normanni in sul lago di Pergusa a mezzogiorno
di Castrogiovanni, donde è men aspra la salita; al secondo
giorno tramutarono il campo a Calascibetta, discosta due miglia a
settentrione, dove fu diviso il bottino; indi scesero al piano detto
delle Fontane,[175] rizzaron castella da quattro parti della città per
chiudere tutti i passi; dettero il guasto alle messi ed agli alberi
fruttiferi.[176] In una delle quali scorrerie Ruggiero con trecento
giovani si spinse presso Girgenti, ardendo e depredando la campagna,
e riportonne ricchissima preda che diè a dividere a Roberto.[177]
Mentre il presidio di Castrogiovanni teneva il fermo contro ogni
offesa, veniano al campo i kâid di parecchie rocche minori con danaro
e presenti chiedendo la tregua, e Roberto l’accordava.[178] In ultimo
giunsero i messaggi di Palermo con sontuosi doni, vesti lavorate a
modo di Spagna, tele di lino, vasellame d’oro e d’argento, muli con
selle ornate d’oro e ricchi morsi; e secondo costumanza saracena,
scrive Amato, recaron anco in un sacco ottantamila tarì.[179] Ci si
narra che Roberto “con sottil trovato”[180] inviasse in Palermo, sotto
specie di render grazie del dono, un esploratore; un diacono Pietro,
che intendeva e parlava l’arabico, ma per comando del duca s’infinse
d’ignorarlo affinchè non si guardassero di lui. Il quale andato alla
capitale musulmana, l’emir tutto lieto d’essersi fatto amico Roberto,
l’accolse onorevolmente, rimandollo con presenti, e quegli avea sì ben
guardato e udito che riportò parergli la città decaduta e sbigottita,
proprio un corpo senz’anima.[181]

Il blocco di Castrogiovanni si travagliava da un mese[182] e due
n’erano scorsi dallo sbarco a Messina,[183] quando Roberto si deliberò
alla ritirata, di mezzo luglio.[184] Onde non può credersi al Malaterra
che ne fosse cagione l’inverno imminente. Poche le genti e scornate
al certo in battaglia e per malattie, raccolte le taglie e il bottino,
Castrogiovanni inespugnabile, che altro restava ai Normanni se non che
tornarsi in Terraferma, tener la via aperta a nuovo passaggio, nutrire
la discordia per mezzo d’Ibn-Thimna e ordinar le popolazioni cristiane
sì che li aiutassero almen di danari? Le popolazioni cristiane del
Valdemone mostratesi un po’ ai Normanni nel campo di Maniace, trassero
tanto più sotto Castrogiovanni ovvero nella ritirata, chiedendo al
duca liberassele dal giogo, offrendogli danari e vettovaglie, dice il
cronista, in tributo:[185] e qui par vero perchè non si può far che
Roberto negli accordi con Ibn-Thimna non abbia stipulato almeno la
cessione di una provincia. Sostò dunque a mezza via su la costiera
settentrionale; bandì mercato com’era uopo a chi volesse vendere o
barattare tanta preda di bestiame; di che molto si rallegrarono i
guerrieri e s’invogliarono a soggiornare nel luogo circondato di
popolazioni Cristiane. Quivi a tre miglia dal mare in territorio
fertile e ameno, presso le antiche rovine di Alunzio o Calacta, chè
ancor ne disputano gli eruditi,[186] Roberto fabbricò o ristorò in
sito fortissimo un castello al quale pose nome di San Marco, come la
fortezza ond’avea principiato il conquisto delle Calabrie, sperando che
il buon augurio e la protezione del santo evangelista gli portassero
pari fortuna in Sicilia. Lasciovvi presidio sotto un Guglielmo de Male;
e continuato il viaggio, fece venir la moglie in Messina,[187] rafforzò
meglio la città d’uomini e vettovaglie; indi tornossi in Puglia e
Ruggiero a Mileto in Calabria. Ibn-Thimna era ito intanto in Catania
per continuare la infestagione sopra i nemici che gli rimanevano in
Sicilia,[188] ch’è a dire gli abitatori delle odierne province di
Caltanissetta e Girgenti. Le province di Catania e Siracusa ubbidivano
a lui;[189] quella di Messina, che a gran pezza risponde al Val Demone,
stava sotto la protezione dei Normanni, i quali a bella posta avean
munito il castel di San Marco.[190] Le province di Palermo e Trapani
avean fatto l’accordo, forse un patto di federazione con l’emir di
Catania. In tali condizioni lasciava la Sicilia Roberto, capitano degli
ausiliari cristiani d’Ibn-Thimna. Vedremo per brev’ora sottentrargli
il fratello Ruggiero, e poi farsi vero capitano dei conquistatori
cristiani della Sicilia; e Roberto venir com’ausiliare in due sole
fazioni di sì lunga guerra.




CAPITOLO III.


La sconfitta d’Ibn-Hawwasci sotto Castrogiovanni portò in Palermo
un mutamento di stato analogo a quello che avea seguita, nel mille
quaranta, la rotta d’Abd-Allah-ibn-Moezz.[191] Narravaci Amato
l’ambasceria dei Palermitani, la tregua ch’egli chiama sommissione,
stipulata con Roberto dalla capitale e da altre città e castella, e
l’occupazione del Valdemone. E Ibn-el-Athîr scrive come il signore
di Castrogiovanni, vinto dai Franchi, riparasse nella fortezza; come
quelli cavalcando per l’isola s’impadronissero di varii luoghi; come
non pochi sapienti e patriotti musulmani si rifuggissero in Affrica
appo Moezz-ibn-Badîs, per chiedergli aiuti, esponendo la misera
condizione di lor popolo, straziato dalla discordia e dalle armi
straniere. Messe insieme le due tradizioni appare dunque l’usata
vicenda delle guerre civili: l’opinione pubblica dannò i vinti; i
partigiani loro nella capitale fuggirono o furono scacciati; nè è
maraviglia che l’oratore di Roberto vi trovasse tanto scompiglio e
squallore, nè che la parte dei nobili, amica d’Ibn-Thimna, mandasse
a rallegrarsi coi Normanni, forse a trattare accordo per dar tutti
insieme la pinta a Ibn-Hawwasci. Nè scarseggiano tra i Musulmani
dell’undecimo e duodecimo secolo cotesti esempi di lega coi Cristiani;
chè oltre i raccontati fatti d’Akhal e d’Ibn-Thimna stesso in Sicilia,
ne son piene le istorie della Spagna. Con men biasimo gli usciti
di Palermo si rivolgeano adesso a Moezz-ibn-Badîs, sollecitandolo a
portare le armi in Sicilia.

La dinastia zîrita, sopraffatta come dicemmo dagli Arabi d’oltre
Nilo, avea perduta la terra, non il mare; le rimaneano nella munita
penisola di Mehdia il navilio, un forte nodo di schiavi stanziali, e
denaro da reggere alla guerra: quegli Arabi medesimi, rapaci e fieri
quanto le belve, tornavano al par di esse inetti a durevole sforzo
comune, inferiori alla virtù dell’ingegno che sapesse adoperarli
agli intenti suoi. Fin dai primi impeti della irruzione, avea Moezz
guadagnati alcuni capi di tribù con doni e parentadi, sposando ad essi
le proprie figliuole; onde quei l’aiutarono alla ritirata da Kairewân
a Mehdia, nel millecinquantasette. A capo di pochi anni, distrutto
ogni industria agraria e cittadinesca nell’Affrica propria, fuorchè le
cittadi marittime, consunto il bottino, quelle masnade, non sapendo
altro mestiere, furono costrette a mendicare stipendio alle porte
di Bugia, Tunis, Mehdia, Sfax, Kabes: fortezze inespugnabili, poi
ch’essi non poteano chiudere il mare e ridurle per fame. Le quali città
dettero ascolto ai barbarici condottieri, avendo a lor volta bisogno
della terra pei commerci e sendo spinte l’una contro l’altra da quella
forza dissolvente della società musulmana, che abbiam notata in tutto
il corso di queste istorie. In Bugia un ramo di zîriti, ribelle al
ceppo della famiglia, agognava ad usurpar tutto lo stato; nelle altre
città le fazioni o i governatori faceano opera a sciogliersi dalla
ubbidienza; e da Mehdia il principe si sforzava a ripigliare l’autorità
dove potesse. Le tribù masnadiere si messero dunque a combattere per
l’uno o per l’altro, talvolta tra loro stesse; mescolaronsi nella
briga i Berberi della campagna e le popolazioni delle città marittime:
Arabi del primo conquisto, Berberi e avanzi d’altri antichi abitatori.
La quale tenzone da pigmei, tanto più rabbiosa, durò ottant’anni,
accompagnata dalla desolazione e dalla fame, ed aprì la via ai
conquisti dei Normanni siciliani (1148) e degli Almohadi (1160).

Onde Moezz impotente contro i ribelli della costiera e tanto più
contro gli Arabi, anzichè consumare le forze che gli rimaneano in vane
imprese contro province perdute, volle tentare la fortuna in Sicilia
con l’aiuto degli stessi nemici ch’egli avea in casa.[192] Allestì
le navi, le fece salpare l’inverno del millesessantuno. Arrivate alla
Pantelleria, una tempesta le disperse; ne affondò la più parte,[193] e
sgomentando i nemici d’Ibn-Thimna delusi nella speranza dell’aiuto, diè
incentivo, com’e’ sembra, a nuova impresa di Ruggiero.

Il quale, nel dicembre, ripassato il Faro con dugencinquanta cavalieri,
tagliava l’isola per lo mezzo, spingendosi fino a Girgenti, quasi
fossevi aspettato; depredava il paese e tornava ratto addietro. Le
popolazioni cristiane gli veniano incontro liete e disposte a dargli
favore senza affidarsi troppo: ma quei di Traina, gente greca,
l’accoglieano in città con grande allegrezza ed ossequio, tanto che
ordinò la terra come ei volle, dice lo storiografo del conte[194] e
l’Anonimo che Traina si sottomesse al suo dominio; ma scrivea questi
ottant’anni dopo. Parrebbe piuttosto che i Troinesi, liberi di fatto
dalla signoria musulmana, aspirando a ripigliare l’ordinamento di
municipio tributario[195] avessero data ospitalità al fortunato
avventuriere cristiano, ascoltati i suoi consigli militari e, se si
voglia, appiccata una pratica di confederazione, come la chiamarono e
stipularono allora i Normanni con alcune città di Calabria, cioè che il
condottiero s’obbligava a difendere il comune, e questo a riconoscerlo
console e pagargli stipendio. E la condotta non sarebbe divenuta
signoria feudale a Traina che dopo la guerra dell’anno seguente, così
come accadde in quel torno a Geraci ed altri luoghi in Calabria, quando
il console afforzò un castello dentro la terra, mutò lo stipendio in
tributo, aggravandolo di soprusi feudali, e gli abitatori o piegarono
il collo, o resistettero e furono soggiogati a pretto vassallaggio.
Veramente non ci si narra che Ruggiero ponesse questa prima volta
presidio in Traina. Passovvi le feste di Natale; poi, per avviso
venutogli di Calabria, frettolosamente partissi.[196]

Era giunta in Calabria una donzella che schiudeva in terra il paradiso
all’ambizioso giovane di trent’anni: Giuditta, figliuola del conte di
Evreux, discendente dei duchi di Normandia. Par che Ruggiero, pochi
anni innanzi, uscendo dal tetto paterno senz’altro retaggio che il
cuore e la spada, si fosse invaghito della giovinetta reclusa nel
Monastero di Saint-Evrault, e che dopo parecchi anni, il fratello
materno di lei, Roberto di Grantemesnil, priore de’ Benedettini a
Saint-Evrault, indi a Santa Eufemia in Calabria, avesse trattato il
matrimonio della Giuditta con Ruggiero, ormai capitano di molta fama,
signore di Mileto e sperava di più. La fidanzata venne con la sorella
Emma, lasciando entrambe il chiostro, si dice anco il velo, per trovare
mariti normanni in Italia. Sposatala a San Martino in Val di Saline,
Ruggiero celebrava solennemente le nozze a Mileto, dissimulando sua
povertà con sfarzo di vesti e di cavalli e strepito di stromenti
musicali. Le dolcezze dell’amore non gli fecero scordare gli sperati
acquisti. A capo di pochi giorni, racchetata la sposa che piangeva e
volea ritenerlo, sopraccorse in Sicilia dove Ibn-Thimna lavorava per
lui credendo far per sè stesso.[197]

Data la posta al musulmano che venissegli incontro da Catania, sbarcò
a Messina con quanti uomini d’arme potè accozzare, e tentando nuova
regione cavalcarono insieme alla volta di Petralia,[198] terra abitata
da cristiani e musulmani. I quali, consultato insieme nell’imminente
pericolo, e mossi forse gli uni dalla riputazione di Ruggiero e gli
altri dalle pratiche d’Ibn-Thimna, deliberarono di rendere il castello
e prestare obbedienza al conte. Munita la fortezza di cavalieri e
di mercenarii, egli si volse a Traina, afforzolla in simil guisa, e
tornossi in Calabria ad abbracciare la sposa ed attaccare briga col
fratello.[199]

Ibn-Thimna proseguì l’opera in Sicilia con ridurre altre terre e
infestare i contadi di quelle che ricusassero.[200] L’odiavano i
Musulmani, ma più il temeano: quest’uomo che tra le prime guerre
civili per poco non rinnalzò il trono dei Kelbiti; questi che rovinato
al gioco d’una battaglia s’è venduto l’anima e pur s’è vendicato; il
signore del Val di Noto, il compagno degli invincibili cavalieri di là
dal mare, ai quali stendono le braccia i nostri vassalli, ed essi nel
cuor dell’isola ci sfidano dalle castella di Traina e di Petralia! Però
approdarono sovente le pratiche del traditore. Il quale movea contro
Entella, fortissima rocca a ponente di Corleone,[201] quand’ebbe un
messaggio di Nichel, così Malaterra scrive il nome,[202] uom potente
in que’ paesi, stretto d’antichi legami ad Ibn-Thimna, quando ubbidiva
a costui la Sicilia. Pretendea Nichel disposti i notabili d’Entella a
trattare la resa: venisse a parlamento a tal luogo, presso la rocca.
Fidandosi nell’amica fortuna, Ibn-Thimna v’andò con poca mano d’armati,
e trovò i terrazzani; quand’ecco uccisogli il cavallo d’un colpo di
lancia; ei casca a terra, gli saltano addosso e l’ammazzano; così
com’avvenne due secoli innanzi ad Eufemio, traditor della Sicilia
cristiana. Il qual gastigo percosse di spavento i partigiani dei
Normanni, e tanto rivoltò le cose, che i presidii di Petralia e di
Traina si ritirarono a Messina, dove in fretta s’apprestarono alla
difesa. È da riferire la morte d’Ibn-Thimna ai primi di marzo del mille
sessantadue.[203]

Caso tanto più grave, quanto Ruggiero stava per venire alle mani con
Roberto. Il giovane, imbaldanzito per lo parentado, cominciò a lagnarsi
altamente: aveano fatto insieme il conquisto di Calabria, pattuito
a Scalea il partaggio del paese metà e metà, e il duca lo differiva
da due anni; sopportò egli finchè fu scapolo, or si vergognava di
far vivere poveramente sposa di sangue principesco; era tempo che il
duca gli tenesse parola. Tai querele moveva a Roberto, sollecitava i
nobili normanni a rincalzarle; e il fratello s’induriva tanto più al
niego. Alfine Ruggiero s’accomiatò da lui forte crucciato, corse al suo
castello, ragunovvi armati e denunziò la guerra se tra quaranta dì non
gli fosse resa ragione.[204] Il duca mosse incontanente sopra Mileto
nella primavera del sessantadue. Si combattè senza furore; e l’assedio
andava in lungo per la imperfetta arte del tempo e soprattutto dei
Normanni alle espugnazioni, quando sforzolli ad accordo un episodio
che ricordava loro non potersi sfogare in guerre civili se voleano
soggiogare l’Italia meridionale. Aveano già i terrazzani di Gerace
in Calabria giurata fedeltà a Roberto, senza consegnargli la città;
e perch’egli studiavasi a por loro il freno in bocca fabbricando un
castello, aveano innanzi l’ossidione di Mileto trattato di darsi a
Ruggiero; il quale eludendo le poste del duca uscì una notte con cento
cavalli e gittossi in Gerace, per trarne gente, com’e’ pare, e piombar
sopra l’oste che minacciavalo in casa. Roberto, lasciata guardia nei
due ridotti con che stringea Mileto, sopraccorre co’ suoi a Gerace;
pria d’impacciarsi in un secondo assedio tenta sue arti: travestito
entra nella città, va difilato a trovare un suo partigiano, per nome
Basilio. E sedea a mensa con esso e la moglie, allorchè un famigliare
lo riconosce; il popolo si leva a romore, trae alla casa, fa in pezzi
l’ospite, impala la donna; già Roberto è minacciato da cento ferri,
i cittadini più savii non bastano a rattenerli. L’animo suo e la
pronta parola lo camparono da morte. Disse con impavida faccia agli
infelloniti che pagherebbero caro il suo sangue; che i guerrieri suoi
proprii e quelli di Ruggiero correrebbero insieme a spiantar la città;
all’incontro se lasciasserlo andar via, concederebbe loro quanto
fossero per domandare. Titubanti lo menarono in carcere. Ma Ruggiero
che non si trovava quel dì in Gerace, torna a precipizio chiamato dai
cavalieri del fratello; fa venire i notabili fuor le mura; prega e
minaccia affinchè gli consegnino il Guiscardo per vendicarsi con le
proprie sue mani: “mi giuraste fedeltà, lor dice, ubbiditemi in questo
o saprò sforzarvi; pendon ormai dai miei cenni le genti di Roberto,
stanche del reo signore; se di presente nol portate qui legato, ecco
io comincio a far tagliar le viti e gli ulivi.” Condussero Roberto,
fattogli pria giurare che mai non edificherebbe castello in Gerace. I
due fratelli s’abbracciarono, scrive Malaterra, come Giuseppe Giusto
e Beniamino, piangendo di tenerezza tutti i guerrieri normanni. Ma
Roberto, asciugate le lagrime, accomiatatosi da Ruggiero, trovò altre
magagne; ci volle il biasimo universale de’ suoi, e il principio
di nuove ostilità perch’ei venisse in Val di Crati a stipolare il
partaggio della Calabria, abboccandosi col fratello sul ponte che
indi si chiamò Guiscardo. Dopo l’accordo, Ruggiero levava tributo su
i novelli dominii per fornire i suoi d’armi, vestimenta e cavalli.
Aggravò la mano su Gerace; dove andato con l’oste, si metteva ad
innalzare un castello fuor le mura; ed ai cittadini che allegavano la
fede data da Roberto, rispondeva: “Egli giurò, non io:” e sforzavali a
grossa taglia.[205]

Armati per tal modo trecento cavalieri nell’agosto o il settembre,[206]
ripassava Ruggiero in Sicilia, menando seco la moglie, paurosa delle
fatiche e rischi ai quali andava incontro, e non se li aspettava
pur sì gravi. All’entrar dello stuolo in Traina, i cittadini fecero
buon viso, assai tepidamente. Lor increbbero tosto quegli ospiti
alloggiati per le case, pronti a far vezzi a loro mogli e figliuole.
Con ciò Ruggiero afforzava sempre più la città e andava osteggiando
le vicine castella dei Musulmani. Sentendosi dunque nuovo giogo sul
collo, i cittadini un dì ch’egli era uscito col grosso delle genti a
depredare i dintorni di Nicosia, piglian le armi a stigazione d’un
Plotino, dei primi del paese; assalgono il poco presidio; non però
sì improvvisi che i Normanni non si accorgessero del movimento e non
si preparassero; talchè infino a notte ributtarono il nemico. Questo
allora, aspettandosi addosso Ruggiero, s’afforzava alla sua volta con
serragli e fosso nella mezza città opposta alla collina che teneano i
Normanni[207] ov’era il palagio del console, scrive una cronica,[208]
dando argomento a supporre che così fatto titolo avesse preso Ruggiero
in Traina, e nota, quasi a ricordare l’indipendenza del Municipio
greco, che sorgesse dall’altra parte la torre della città. Ruggiero,
chiamato per messaggi, sopravveniva in fretta; si metteva a combattere
i sollevati: e intanto risaputo il fatto nelle vicinanze ch’abitavano i
Musulmani, trassero alla città da cinquemila armati, proffersero aiuto
a’ Greci e fu accettato. Ormai, circondati d’ogni banda, i Normanni
pativan la fame; non potendo uscir grossi a predare senza grave
pericolo dei rimagnenti, nè mandar piccole gualdane senza la certezza
di vederle fatte a pezzi. Si stenuavano in vigilie, guardie, continue
avvisaglie e brevi ma disperate sortite, in una delle quali poco mancò
non fosse spacciato lo stesso Ruggiero. Perchè vedendo balenare i suoi,
spinse innanzi il cavallo, gli fu morto; si trovò avviluppato in un
nodo di nemici che sel portavan di peso; se non che gli venne fatto di
trarre la spada, la girò a cerchio, si fe’ larga piazza, restò solo;
e sì fermo cuore serbò, che tolta la sella del destriero, lento e
minaccioso ritraevasi.

Nondimeno s’aggravavano ogni dì più che l’altro le strettezze degli
assediati; pativa il nobile al par del mercenario; la Giuditta
stessa talvolta fu costretta a ingannar la fame bevendo acqua pura
e lagrimando; a lei ed allo sposo non rimase che un sol mantello di
che si copriano a vicenda, qual fosse più intirizzito. Contuttociò
i guerrieri normanni resisteano risoluti, dissimulavano con lieto
aspetto e motteggi. Aprì loro scampo inaspettato l’abbondanza in che
viveano i nemici, provveduti a gara dalle altre città e spensierati
per troppa fidanza; i quali nel rigore del verno, su quelle vette alte
mille e cento metri sul livello del mare, stavano a mala guardia, e
sovente si riscaldavan col vino. Di che addatisi i Normanni, finsero
smetter anch’essi le scolte; ma più attenti spiarono il nemico. Una
notte vistolo spreparato, Ruggiero fa impeto con tutti i suoi alla
barrata; mena al taglio della spada gli ubriachi assonnati; occupa
l’altra mezza città e la torre, e chi fu preso, chi fuggì; i Musulmani
accampati nei dintorni non stettero ad aspettare. Impiccato allora per
la gola Plotino, altri morti con altri supplizii, i vincitori trovavano
gran copia di frumento, olio, vino e d’ogni cosa abbisognevole: con
le fortificazioni e col terrore si assicuravano nella domata città.
Ruggiero andò solo in Terraferma a rifornirsi dei cavalli perduti
nell’assedio: lasciò in Traina la sposa, che a dura scuola avea
appreso a far le veci di capitano; la quale mantenne la disciplina
nel presidio, girando i ripari ogni dì, vegliando su le guardie,
confortando tutti con benigne parole e promesse, e rammentando i
pericoli corsi insieme e che aleggiavano lì intorno; guai a chi li
credesse dileguati.[209]

Tardo, al solito, e fugace balenò pure in questo tempo tra i Musulmani
di Sicilia un raggio che mostrava la via della salvezza: accordarsi
tra loro e con gli Zîriti d’Affrica; ubbidire a questi, anzichè
piegare il collo al giogo cristiano. Morto Moezz l’ultimo d’agosto
del sessantadue, il figliuolo Temîm che gli succedette, usò con
migliore fortuna gli Arabi d’oltre Nilo, i quali per le condizioni
già dette[210] porgeano orecchio ogni dì più che l’altro a’ principi
Zîriti. Veggiam nel primo anno del suo regno, gli Arabi e le milizie di
Temîm ridurre Sfax e Susa e rompere in sanguinosa battaglia l’esercito
di Bugia, accozzato di Berberi delle tribù di Senhagia e Zenata ed
Arabi della tribù di Helâl.[211] È da supporre dunque che paresse
in quel tempo mirabile consiglio nella corte di Mehdia ripigliare
l’impresa di Sicilia, la quale prometteva a un tratto il merito della
guerra sacra, l’acquisto dell’isola e l’allontanamento degli Arabi: di
questi valorosi che aveano vinto, un contro dieci, gli eserciti Zîriti,
guastato il paese e dato mano ai ribelli. Dai susseguenti fatti si vede
che i Musulmani di Sicilia, rincorati dall’uccisione d’Ibn-Thimna,
dalle divisioni de’ cristiani e dalla apparente ristorazione della
potenza zîrida, ne implorassero in questo tempo od accettassero
l’aiuto. Il quale invero, con tutte le novelle vittorie dei Normanni,
arrestò i conquistatori per molti anni; nè tornò vano se non che per
le discordie ripullulate nell’infelice terra, quando gli Affricani
combattuti dal signor di Castrogiovanni e dalla turbolenta aristocrazia
di Palermo, furono costretti a partirsi.

Lo stesso anno mille sessantatrè sbarcarono in Sicilia i feroci
ausiliarii di Temîm, ritraendosi dagli annali musulmani ch’egli
facesse l’impresa dopo la morte del padre, e dalle croniche cristiane
che Ruggiero reduce di Calabria si trovasse a fronte novella milizia
venuta dall’Arabia e dell’Affrica per dar di piglio nella roba altrui,
col pretesto di recar aiuto ai Siciliani; nella quale tradizione
ognuno vede di quali Arabi dicessero i Normanni.[212] Mandava Temîm
un esercito ed un’armata sotto il comando di due suoi figliuoli, Aiûb
ed Alì; de’ quali il primo venne col grosso delle genti in Palermo, il
secondo a Girgenti:[213] e par che l’uno col favor della cittadinanza
della capitale e delle terre che ubbidivano a quella, da Mazara
infino a Cefalù o Tusa, reggesse il paese a nome del padre; l’altro
com’ausiliare d’Ibn-Hawwasci, tenesse presidio in Girgenti;[214] ed
una schiera andò a rinforzare Castrogiovanni. Ma Ruggiero, tornato di
Puglia e di Calabria, com’ape industre, scrive il Malaterra, onusto
d’ogni cosa bisognevole ai suoi, s’affrettò a dispensar loro cavalli
ed armi; e fatti riposare i cavalli alquanti dì, mosse alla volta di
Castrogiovanni, bramoso di provarsi coi cinquecento Arabi ed Africani
giuntivi di fresco. Sostò a due miglia dalla città; con l’usato
stratagemma e l’usato capitano di vanguardia Serlone, spiccò innanzi
trenta militi, o vogliam dire un centinaio di cavalli, che provocassero
il nemico; ed egli s’appiattò in una valle boscosa col resto delle
genti. Scoperto il drappello di Serlone dall’alto di lor bastite, i
Musulmani calavano grossi alla zuffa, incalzavano con tal furia che
due soli cavalieri normanni pervennero salvi infino all’agguato, e gli
altri, presi o scavalcati, mancavano, quando Ruggiero proruppe come
leone ferito: dopo aspra battaglia sgarò i Musulmani, inseguilli più
d’un miglio e tornossi a Traina; facendo tal giubbilo di quel po’ di
preda e della sanguinosa vittoria contro forze uguali, da mostrarci
quanto i Musulmani fossero imbaldanziti per lo nuovo aiuto e sgomentati
i Cristiani.

Usando la riputazione della vittoria, Ruggiero cavalcava audacemente
per l’isola, spintosi presso le sorgenti dell’Imera settentrionale
a Caltavuturo, poscia per la valle dell’Imera meridionale fin sotto
Castrogiovanni, donde i Musulmani non arrischiaronsi ad uscirgli
incontro; e infine corse a Butera, in vista del mare affricano.
D’ogni luogo riportò ricca preda; da Butera gran tratta d’armenti e
di prigioni. Passando per la valle del Simeto, fermossi ad Anattor, e
dopo breve giornata a San Felice,[215] e si ridusse a Traina; perduti
molti cavalli per la rapidità della arrisicata correria, il calor
della stagione e la penuria d’acqua. Il che mostra esser già l’anno
innoltrato almeno al maggio, e rimanda indietro all’aprile o al marzo
il combattimento di Castrogiovanni testè raccontato.[216]

Intanto l’oste zîrita, unita alle milizie musulmane del paese,[217]
movea di Palermo[218] sopra Traina, per calpestare gli Infedeli in
lor nido. Trentamila cavalli e ventimila fanti, al dir di Malaterra
(cioè del conte Ruggiero) veniano addosso a centotrentasei militi,
che tornano a quattro o cinquecento combattenti: ma si scemi pur
di molto il numero de’ Musulmani, e s’aggiunga alla contraria parte
qualche frotta dei cristiani di Sicilia ch’è da supporre accorsa ai
combattimenti,[219] comparirà tuttavia prodigioso il valore normanno, e
credibil solo alla generazione che ha vista l’impresa di Garibaldi in
Sicilia. Valicando gli aspri contrafforti che spiccansi a mezzogiorno
degli Appennini Siculi, l’oste musulmana era giunta alla giogaia di
Capizzi,[220] paralella alla quale corre quella di Traina e la valle
di mezzo è solcata dal fiumicello di Cerami che prende il nome da un
castello fabbricato sovr’alte rupi su la sponda sinistra, ch’è a dire
nel pendio occidentale di Traina, a sei miglia a ponente maestro di
questa città. Entrava, il giugno del mille sessantatrè.[221] Ruggiero,
avuta spia del nemico, deliberassi ad affrontarlo pria che venisse
ad affamar lui in Traina: ond’uscito col piccolo stuolo normanno,
si apprestò a contendere il passaggio della valle; e i Musulmani
schieraronsi sul ciglione opposto. Pur non osando nè questi nè quello
calar giù per lo primo, caduto il giorno, si tornarono gli uni agli
alloggiamenti dietro il monte di Capizzi e l’altro a Traina. Le
quali mosse ripeteano entrambi il secondo e il terzo dì. Al quarto, i
Musulmani vennero a porre il campo su i gioghi dove soleano presentar
la battaglia. Addandosi di tal disposizione alla zuffa, i Normanni
si confessano della peccata, chieggono l’assoluzione a’ sacerdoti, e
muovono verso il nemico.

Ma saputo dagli esploratori che quello volgesse contro Cerami, allor
soggetta o confederata di Ruggiero, e rinforzata di piccolo presidio
normanno,[222] il conte vi manda Serlone con trenta lance, per
difendere la fortezza tanto ch’ei giunga sopra gli assalitori con le
cento che gli rimaneano. E Serlone entrò in Cerami pria del nemico, e
quando questo s’appresentava,[223] senz’aspettare il conte, disserrate
le porte, caricò con trentasei lance tutta la cavalleria musulmana,
o, come e’ sembra, la sola vanguardia; sbaragliolla al primo scontro,
la inseguì con molta uccisione; e trascorrendo fino al campo, fattovi
un po’ di preda, si ridusse a Cerami ov’era sopravvenuto Ruggiero.
Ristretti allora i capi a consiglio, avvisando altri di appiccare
la battaglia lì lì, altri ch’e’ non fosse da sforzare la fortuna con
prove troppo temerarie, Orsello di Baliol diè su la voce ai prudenti,
disse aspramente a Ruggiero non seguirebbe mai più sua bandiera, se
di presente non si combattesse: dalle quali parole confortato anzi il
conte, proruppe anch’egli in rampogne contro i dubbiosi; e messo il
partito, si trovò che nessuno avea paura. Intanto s’erano rattestati
i Musulmani in lor campo; ingrossati di nuova gente, comparvero più
formidabili che prima, ordinati in due corpi e pronti alla zuffa. In
due schiere spartironsi anco i Normanni, capitanata l’una da Serlone,
Orsello e Arisgoto di Pozzuoli, l’altra dal conte. Al punto dello
scontro, la prima schiera nemica, schivando la vanguardia normanna,
giravale di fianco, spronava ad un colle e sperava occuparlo pria
che vi giugnesse Ruggiero; il che le venne fallito. Orsello nell’una
torma, Ruggiero nell’altra, inebriavano in questo i Normanni con
sublimi parole di religione e d’onore; tanto che si tuffarono in quella
moltitudine non più vista; disparvero tra le onde della cavalleria
musulmana. Chi diè loro la vittoria? Racconta il Malaterra che un
cavaliere possente e bello della persona, montato su destrier bianco,
vestito di bianca armadura, armato d’una lancia con pennoncello bianco
e croce vermiglia, entrasse il primo a rompere e stracciare lo stuolo
musulmano là dov’era più fitto. Il cronista dice che raffigurarono
proprio San Giorgio; sì che i Normanni piangendo di tenerezza lo
seguirono nella mischia; lo smarrirono; e già avean vinto. Ma tanto
spesso torna tal visione nelle guerre de’ Crociati, da parere fior di
rettorica del cronista, anzichè allucinazione de’ combattenti. Al conte
Ruggiero anco fu attribuito il favor celeste d’un pennoncello crociato
che gli ornasse la lancia, dov’egli nè altro mortale non l’aveva
attaccato. Più certamente il ferro della sua lancia squarciò una
corazza di stupenda fattura[224] sul petto del kâid di Palermo,[225]
capitano dell’oste o della schiera, uom fortissimo il quale galoppando
innanzi a’ suoi minacciava e imprecava a’ Normanni. Il valore, la
disciplina, l’unita e ferma volontà, la viva fede, trionfarono dopo
lunghissima tenzone sopra la moltitudine ragunaticcia d’Arabi prodi
ma ladroni, schiavi africani, nobili siciliani sospettosi, plebe
feroce nei tumulti e inetta nel campo. Diradossi la calca d’intorno
ai Cristiani: come nubi squarciate dal vento, come stormo d’augelli
se vi piombi il falcone, scrive Malaterra, si sbaragliò la cavalleria
musulmana, lasciando quindicimila morti; ventimila rincalza l’Anonimo.
I vincitori passavan la notte nel campo nemico riposandosi per le
tende, si spartivano la preda; ma al nuovo dì, messisi a dar la caccia
ai ventimila pedoni che s’erano riparati tra le rupi, fecero macello; e
la più parte imprigionati mandarono a vendere in Calabria ed in Puglia,
che fu il maggior lucro della vittoria. Così i cronisti, accumulando
le inverosimiglianze in guisa da far credere ch’e’ favoleggino o
dimentichino in que’ fatti le popolazioni cristiane di Sicilia; e per
colmo della metafora ci narrano che Ruggiero tornasse in Troina per
fuggire il puzzo dei cadaveri.[226] Quinci ei mandava a papa Alessandro
secondo un Meledio per ragguagliarlo della vittoria e presentargli
quattro cameli. I quali il papa ricambiò con indulgenza plenaria
al conte, ed a chiunque avesse combattuto o fosse per combattere in
avvenire i Pagani di Sicilia; ed aggiunse una bandiera sotto la quale
più sicuramente si compisse la santa gesta. Malaterra, nel raccontar
questo fatto, si studia a dargli significato di mera pietà, senz’ombra
d’omaggio feudale nel dono dei cameli, nè d’investitura in quello del
gonfalone.[227]

Poco appresso la battaglia s’offriano a Ruggiero importuni ausiliarii
ad una impresa sopra Palermo. I Pisani conducendo frequenti commerci
nella città, ebbero a risentirsi d’alcuna ingiuria;[228] e maggior
colpa dei Musulmani di Sicilia fu che andavano le cose loro in rovina
e fors’anco che Roberto Guiscardo, nella irrequieta attività della sua
mente, avea pensato di usare contro la Sicilia le forze navali di Pisa,
ed appiccata a questo effetto una pratica che poi si dileguò.[229] I
mercatanti pisani allestivano lor navi pronte al pari al commercio
e alla guerra: popol d’ogni ordine, com’attesta una iscrizione di
quell’epoca, grandi, mezzani ed infimi entrarono nell’armata.[230]
Fatto vela per la Sicilia, sursero in un porto della costiera
settentrionale[231] donde spacciaron oratori in Traina per invitare
Ruggiero che cooperasse coi suoi cavalli. Rispose aspettasserlo un
poco, dovendo dar sesto a certe sue faccende; ma que’ mercatanti,
prosegue sprezzante il cronista, non sapendo come va fatta la guerra,
non usi a sciupare il tempo senza guadagno, amarono meglio andar
soli in Palermo. Il venti settembre del mille sessantatrè, i Pisani,
assalito il porto, spezzata la catena che lo chiudea, preservi con
sanguinoso combattimento sei navi cariche di merci;[232] e ributtati,
com’ei sembra, dal porto, metteano a terra cavalli e fanti presso
la foce dell’Oreto, respingeano i cittadini usciti a combattere;
piantavan le tende in su la riva e scorreano a depredare le deliziose
ville suburbane.[233] Arse poi cinque delle navi che avean predate,
riportarono l’altra a Pisa, con tanto tesoro, che bastò a cominciare
la fabbrica del Duomo, dove una iscrizione contemporanea attesta
l’arrisicata fazione.[234]

Ruggiero intanto, volendo sostare nel sollìone e ristorare sua gente
menomata dalla vittoria di Cerami,[235] pensò di andare in Puglia,
vettovagliata prima Traina. A questo effetto spingeasi con rara audacia
nella valle dell’Imera settentrionale, correva il primo dì a Collesano,
l’altro a Brucato,[236] il terzo infino a Cefalù: tornato a casa
con abbondantissima preda, munì il castello, vi lasciò la moglie e i
compagni, ai quali raccomandò di far buona guardia come se avessero
sempre il nemico alle porte, non dilungandosi dalla città per niuna
occasione propizia. Ito quindi in Terraferma a consultare con Roberto,
n’ebbe cento militi non sappiamo a che patto, ai quali aggiunse cento
de’ suoi: al rinfrescare della stagione, ritornato in Sicilia, irruppe
nelle parti di Girgenti. Parve allora agli Arabi ed agli Affricani di
vendicare la rotta di Cerami: un’eletta di settecento lor cavalli uscì
cheta di Girgenti per appostar i Normanni al ritorno; si pose sopra
un burrone in fondo al quale correa la strada. Frettoloso e guardingo
cavalcava Ruggiero col grosso de’ suoi, mandate innanzi le some del
bottino con una scorta d’armati; la quale come giunse all’agguato,
assalita da forze superiori, sopraffatta dall’alto coi sassi, presa
di subita paura voltò le spalle, perdè qualche uomo ed anelante si
rifuggì ad una balza ch’era inaccessibile fuorchè da un viottolo
aspro e stretto. Al romore accorreva Ruggiero a spron battuto con
l’altra schiera; gridava a que’ della scorta venissero a ristorare la
battaglia, ma gli fu forza di salire egli stesso, chiamar ciascuno per
nome, rinfacciare ch’ei non riconosceva i vincitori di quello stesso
nemico tanto maggior di numero a Cerami. Rattestatili a stento, caricò,
ruppe i Musulmani, ritolse la preda e si ritrasse a Traina; piangendo
sì la morte di Gualtiero di Semoul, il più valoroso giovane della
schiera, il quale fu trafitto spingendosi primo alla riscossa.[237]
Un Malaterra musulmano racconterebbe, credo, altrimenti questa dubbia
fazione, e più altre ne aggiungerebbe favorevoli ai suoi, le quali
è forza supporre nello autunno, e sino allo scorcio dell’inverno,
allorchè il Malaterra normanno ci rappresenta Roberto Guiscardo
costernato dalle nuove che giugneano di Sicilia, risoluto a partecipare
ne’ pericoli come avea fatto negli acquisti; ond’ei venne in aiuto
a Ruggiero che i Saraceni travagliavano e strigneano con frequenti
assalti.[238]




CAPITOLO IV.


Nella primavera dunque del millesessantaquattro Roberto adunò
l’esercito in Puglia e in Calabria; al quale andato incontro Ruggiero a
Cosenza, passarono insieme il Faro con cinquecento militi, non contando
gli altri cavalli nè i fanti;[239] e tirarono dritto a Palermo, senza
che i Musulmani osassero tagliar loro la strada. Posero il campo presso
la città, in un colle infestato da tarantole,[240] il cui morso diceano
cagionasse gravi e sconci sintomi nervosi e fin anco minacciasse la
vita.[241] E sembran fole; poichè quell’insetto in oggi non nuoce; ed a
supporre che particolari condizioni l’abbiano armato di veleno in altri
tempi e luoghi non ci basta l’autorità delle cronache oltramontane,
le quali sempre lo fanno ausiliare degli Infedeli contro i guerrieri
cristiani del Settentrione, sempre l’accagionano d’una pia impresa
fallita.[242] Gittando su l’infausto luogo il nome di Monte delle
Tarantole, che del resto non vi allignò,[243] tramutavansi i Normanni
in migliori alloggiamenti; dai quali per ben tre mesi osteggiavano la
città, ma n’erano sì gagliardamente ributtati, che sciolsero l’assedio
senz’altro pro che di saccheggiare le campagne. In vece di rifar la
strada verso levante, spingeansi per ben ottanta miglia a mezzogiorno;
dove espugnavano Bugamo, castello o forse grossa terra a sei miglia da
Girgenti,[244] e spianavano le case, e fatti schiavi gli abitatori, il
duca Roberto, mandolli a popolare Scribla in Calabria, da lui poc’anzi
desolata; cioè a coltivare come servi suoi i terreni dai quali avea
cacciati gli antichi possessori. Solo fatto d’arme in questa impresa
del sessantaquattro, ci racconta il Malaterra che passando i Normanni
coi prigioni di Bugamo presso Girgenti, que’ cittadini uscirono
alla riscossa, e furono respinti e inseguiti fino a lor mura.[245]
Intanto Amato attesta che Roberto vedendo non poter espugnare Palermo
senza forze navali, si volse ad acquistare altre città marittime in
Terraferma, ond’accozzarvi legni e marinai.[246] Il vero è che il duca
non ristorò la fortuna delle armi cristiane in Sicilia. Il senno nè il
valore non era venuto meno ai Normanni. Chi dunque diè l’avvantaggio
all’islam tra il mille sessantatrè e il sessantotto, tra la battaglia
di Cerami e il combattimento di Misilmeri?

Pochi cenni delle istorie musulmane, limitati su per giù allo stesso
spazio di tempo senza date più precise, ci fan pure intendere la
cagione, se li riscontriamo con le condizioni conosciute d’altronde.
Tengasi a mente che delle tre grandi province o valli della Sicilia,
come furon dette, distinte per la natura de’ luoghi non meno che pei
mutamenti sociali ed etnologici che portò il conquisto musulmano,
apparteneva a’ Normanni, con piccolo divario di confini, il val Demone;
il Val di Noto a’ Musulmani confederati loro; il Val di Mazara a’
Musulmani nemici, divisi in due Stati: di settentrione e mezzogiorno.
Secondo l’odierna circoscrizione, diremo che sgombra da’ signori
musulmani la provincia di Messina, ubbidiano quelle di Catania e di
Siracusa ai successori d’Ibn-Thimna o regoli d’altra schiatta venuti
su dopo la sua morte, e che si riducea la guerra nelle province di
Palermo, Trapani, Caltanissetta e Girgenti; delle quali le due prime
par ubbidissero alla repubblica di Palermo, le seconde a Ibn-Hawwasci.
E già narrammo come l’una e l’altro, sentendosi l’acqua alla gola,
accettavano il soccorso di Temîm; e come i costui figliuoli Aiûb ed
Alì si poneano nelle città più importanti di ciascuno Stato: Palermo
e Girgenti. Accordandosi l’ambizione di casa Zirita con la salute dei
Musulmani di Sicilia e coll’onore dell’islam, ebbero gran seguito i
due principi; alla cui riputazione non potea detrarre la battaglia
di Cerami, più avventurata al certo pe’ Normanni che esiziale a’
Musulmani, nella quale d’altronde se avesse combattuto un figliuolo
di Temîm che di qua dal Mediterraneo potean chiamare re d’Affrica e
d’Arabia, i Normanni non l’avrebbero ignorato al certo, nè passato
sotto silenzio. Che Aiûb governasse prosperamente la guerra, i casi
della quale sono taciuti o dissimulati da’ cronisti normanni, e che gli
venisse fatto per brev’ora di recarsi in mano l’autorità in tutta la
Sicilia occidentale, si ritrae, s’io mal non m’appongo, dal seguente
racconto che Ibn-el-Athîr copiò, ovvero compendiò, dagli scritti
di autore più antico e poselo tra il quattrocencinquantatrè e il
quattrocensessantuno dell’egira (1061-1069).

Ibn-Hawwasci, secondo que’ ricordi, inviava da Castrogiovanni ricchi
presenti ad Aiûb; volea fosse albergato nel suo proprio palazzo
di Girgenti e l’onorava con ogni maniera d’ossequio. Ma poco durò
l’amistade. Accorgendosi che i Girgentini ponessero troppo amore
nell’ospite, il signor di Castrogiovanni per lettere comandava di
cacciarlo: disubbidito, movea contro i Girgentini con l’oste. Ed essi
uscirono sotto le bandiere di Aiûb e s’appiccava la zuffa, quando
una freccia tirata, dicono, a caso, dirimea la lite uccidendo Ibn
Hawwasci: onde Aiûb era gridato signore da ambo i lati, com’e’ sembra,
del campo di battaglia. La discordia spenta per tal modo nel mezzodì,
si raccendea poscia in Palermo; dove i cittadini, mal soffrendo gli
schiavi stanziali di Temîm, vennero alle mani con quelli; e imperversò
tanto la guerra civile, che Aiûb, veduto non poterne venire a capo,
chiamava a sè il fratello Alì: montati su l’armata, ritornavano in
Affrica. Seguitaronli molti notabili musulmani dell’isola; seguitolli
la gente dell’armata siciliana; nè rimase chi potesse far testa
a Normanni. Se ne sbrigano così gli annali; saltano a piè pari
l’occupazione di Catania, l’espugnazione di Palermo, e toccano appena
la resa di Girgenti e di Castrogiovanni, cioè l’ultimo compimento
del conquisto normanno.[247] Cercando di porre qualche data nello
spazio che abbiamo percorso, riferiremmo l’andata di Aiûb in Girgenti
all’anno sessantaquattro, quando la ritirata dell’esercito normanno
da Palermo esaltò di certo il nome di Aiûb e lo scempio di Bugamo fece
desiderare in que’ luoghi l’eroe musulmano della stagione. Sembra anco
che i Normanni allor fossero corsi a mezzogiorno all’odor della guerra
civile e per trame di fazioni che portarono alla chiamata di Aiûb.
Questi poi sembra partito di Sicilia dopo l’infelice combattimento di
Misilmeri, nel quale ei forse non si trovò;[248] ma la parte avversa
gliene dovea pur gittare addosso la colpa. L’esilio, volontario o no,
de’ cittadini che il seguirono, prova che la parte siciliana trionfò
in Palermo, fors’anco in Girgenti, dove la morte d’Ibn-Hawwasci l’avea
fatta andar giù. Palermo continuò o tornò a reggersi per la _gema’_,
che fu poi costretta a rendere la città il millesettantadue. Lo Stato
di Castrogiovanni e Girgenti cadde sotto nuova signoria, della quale
diremo a suo luogo.

La vecchia tattica di casa Hauteville mirabilmente s’era riscontrata
co’ tempi, lasciando consumare dassè quel rigoglio che una effimera
concordia avea dato a’ Musulmani nel millesessantaquattro. Roberto,
dopo l’assedio di Palermo, attese in Puglia a soggiogare municipii
italiani e condottieri normanni indocili al nuovo freno. Ruggiero
non si spiccò dal fratello mai più; anzi gli diè mano in Terraferma
quand’ei potè:[249] e in Sicilia si chiudea quasi nell’arme senza
assalire altrimenti, fidandosi pur nell’indole dei Musulmani che
presto avrebbero ripreso a lacerarsi tra loro. Nè ebbe ad aspettare
gran pezza. Del millesessantasei, si fa innanzi, ben coperto, per
un’altra quarantina di miglia; afforza di torri e bastioni Petralia,
che gli aprì lo sbocco alla valle dell’Imera settentrionale e però a
Termini ed a Palermo, e per più breve e facile cammino gli permise
le scorrerie sopra quel di Castrogiovanni e di Girgenti. Fitto nel
pensiero di conquistar la Sicilia, dice lo storiografo, Ruggiero non
avea posa, non sentiva più la fatica; d’ogni stagione il vedevi alla
testa de’ suoi, dì e notte a cavallo, senza risparmiare questi più che
quell’altro, scorrea per ogni luogo, sì rapido che i nemici lo credeano
presente da per tutto, e sempre, pur entro le città e le case loro, se
lo sentivano addosso. Col senno temperava la ferocità leonina che sortì
da natura; la fortuna giammai non l’abbandonò. Or allettando altrui
co’ guiderdoni, or minacciando con parole e stringendo con assalti e
guasti, si allargò a poco a poco intorno Petralia, tanto che assoggettò
gran parte dell’isola; all’uso, aggiugne il Malaterra, de’ figliuoli
di Tancredi, i quali cupidi d’acquisto non poteano sopportare ch’altri
possedesse terreno nè roba accanto a loro, nè avean pace finchè non li
rendessero tributarii o del tutto non li spogliassero.[250]

A capo di tre anni, correndo il millesessantotto, sì aspra era divenuta
la molestia ai Musulmani di Palermo, che ragunati a consiglio, scrive
il Malaterra, deliberarono di tentare ad ogni costo la fortuna d’una
battaglia. Saputo che Ruggiero cavalcasse alla volta della città con
fortissimo stuolo, gli escono incontro a gran frotte; l’avvistano a
Misilmeri, terra a nove miglia per levante. Ancorchè non si aspettasse
tanta moltitudine, egli si preparò allo scontro fremendo di gioia.
Ordinò le genti in una schiera. Le arringò sorridendo: “La fortuna
amica sempre a’ Normanni condur loro tra’ piedi la preda tanto
desiderata, risparmiar loro la fatica di più lungo cammino; anzi
Iddio stesso porgea questo dono. Prendete, continuò, la roba degli
Infedeli, indegni di possederla: ce la partiremo apostolicamente tra
noi; ciascuno avrà quel che gli abbisogni. Nè temiate il numero de’
nemici tante volte sconfitti. Che s’or ubbidiscono a novello capitano,
gli è pur della nazione, indole e religione loro. E sia mutato anco, il
nostro Dio non muta. Quando a voi non venga meno la fede nè la ferma
speranza, Ei vi concederà sempre vittoria.” Ruppero il nemico con
sì grande strage, che il cronista la viene significando coll’antica
metafora dell’esser mancato chi ritornasse a dar la notizia.
Spartironsi allegramente il bottino. E trovando le gabbie de’ colombi
messaggeri, loro attaccarono al collo schede intrise di sangue, sì che
in Palermo seppesi immediatamente la sconfitta.[251]

Avea principiato Roberto in questo tempo l’assedio di Bari, grossa
città e ricca più che niun’altra dell’Italia meridionale, travagliata
da due parti, le quali per vie contrarie aspiravano a libertà:
chè l’una volea sottrarsi ad ogni patto alla dominazione bizantina
affidandosi perfino a Normann
